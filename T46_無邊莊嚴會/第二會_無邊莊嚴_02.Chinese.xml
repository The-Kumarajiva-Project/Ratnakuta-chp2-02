<?xml version='1.0' encoding='utf-8'?>
<text>
  <p id="1">
    <s id="1:1">無邊莊嚴！汝觀如來之所說法如是清淨，若有以法觀如來者，彼於如來見不清淨。</s>
  </p>
  <p id="2">
    <s id="2:1">何以故？</s>
  </p>
  <p id="3">
    <s id="3:1">如來非法亦非非法。</s>
  </p>
  <p id="4">
    <s id="4:1">如來尚不安住少法，何況非法。</s>
  </p>
  <p id="5">
    <s id="5:1">若住非法，無有是處。</s>
  </p>
  <p id="6">
    <s id="6:1">如來超過諸表示法不可宣說，一切語言皆清淨故。</s>
  </p>
  <p id="7">
    <s id="7:1">是故如來最極甚深廣大無量。</s>
  </p>
  <p id="8">
    <s id="8:1">_「無邊莊嚴！如是如來非色表示，非受想行識之所表示。</s>
  </p>
  <p id="9">
    <s id="9:1">如來亦非色盡解脫，非受想行識盡解脫。</s>
  </p>
  <p id="10">
    <s id="10:1">由是如來絕諸表示，與色等法非共相應非不相應，而於一切有為無為能遍解脫，不起分別無有戲論。</s>
  </p>
  <p id="11">
    <s id="11:1">如來不與色取相應，亦復不與受想行識諸取相應，永斷一切取蘊根本，而亦遠離諸法根本。</s>
  </p>
  <p id="12">
    <s id="12:1">謂無戲論，不入不出超度瀑流，不住無上諸佛智境亦非不住。</s>
  </p>
  <p id="13">
    <s id="13:1">應說如來不住少法、不取不捨。</s>
  </p>
  <p id="14">
    <s id="14:1">如說如來，說法亦爾。</s>
  </p>
  <p id="15">
    <s id="15:1">如來不相應故，如來之法亦不相應。</s>
  </p>
  <p id="16">
    <s id="16:1">如如來法，諸法亦爾。</s>
  </p>
  <p id="17">
    <s id="17:1">依如實理，諸法皆如，是故世尊說一切法悉是真如，一切法如與佛真如無二無別、非一非異。</s>
  </p>
  <p id="18">
    <s id="18:1">如來安住無分別法，非遍計故。</s>
  </p>
  <p id="19">
    <s id="19:1">無邊莊嚴！如來說法，終不超過一切諸法。</s>
  </p>
  <p id="20">
    <s id="20:1">何以故？</s>
  </p>
  <p id="21">
    <s id="21:1">無有少法可超過故。</s>
  </p>
  <p id="22">
    <s id="22:1">無邊莊嚴！如來於彼某時證得無上正等菩提，然於彼時實無有法而可得者，以一切法及諸隨法不可得故，不起分別亦復不起法與非法及作意想，於彼本性清淨法性而不安住亦不建立。</s>
  </p>
  <p id="23">
    <s id="23:1">如是了知簡擇法時，亦無了知及簡擇者。</s>
  </p>
  <p id="24">
    <s id="24:1">無邊莊嚴！此所演說第一義句，即是如來非句之句，句清淨故。</s>
  </p>
  <p id="25">
    <s id="25:1">以是義故，諸菩薩等得一切句清淨之智，由是能入無邊理趣陀羅尼門，亦無少法而可證入，不來不去。</s>
  </p>
  <p id="26">
    <s id="26:1">_「無邊莊嚴！所言句者，無句可得，非句句故，於一切句應如是知。</s>
  </p>
  <p id="27">
    <s id="27:1">如是諸句是厭離句，若厭離句是虛妄句，若虛妄句即厭離句。</s>
  </p>
  <p id="28">
    <s id="28:1">彼一切句是滅盡句，若滅盡句即真如句，若真如句即究竟句，若究竟句是盡離滅句，若盡離滅句即涅槃句。</s>
  </p>
  <p id="29">
    <s id="29:1">若涅槃句即非世俗，無句施設亦無示說。</s>
  </p>
  <p id="30">
    <s id="30:1">無邊莊嚴！言一句者，於一切善不善法中平等趣入。</s>
  </p>
  <p id="31">
    <s id="31:1">云何一句？</s>
  </p>
  <p id="32">
    <s id="32:1">所謂離句。</s>
  </p>
  <p id="33">
    <s id="33:1">於厭離中無有少句，是一切句猶如厭離句。</s>
  </p>
  <p id="34">
    <s id="34:1">亦非句，句清淨故。</s>
  </p>
  <p id="35">
    <s id="35:1">若句清淨即涅槃清淨，若涅槃清淨即句清淨。</s>
  </p>
  <p id="36">
    <s id="36:1">如是諸句皆不可說。</s>
  </p>
  <p id="37">
    <s id="37:1">若以語言宣示句者，而彼諸言於十方界求不可得，誰為誰說？</s>
  </p>
  <p id="38">
    <s id="38:1">故諸言說一切皆空。</s>
  </p>
  <p id="39">
    <s id="39:1">彼若空者即無有義，不應於中戲論分別。</s>
  </p>
  <p id="40">
    <s id="40:1">出生如是諸句義者，一切皆是無分別句、無戲論句。</s>
  </p>
  <p id="41">
    <s id="41:1">是故修觀行者，尋求觀察一切句時，當知皆為離滅涅槃。</s>
  </p>
  <p id="42">
    <s id="42:1">如是諸句不異涅槃亦不可說，然非不異。</s>
  </p>
  <p id="43">
    <s id="43:1">由言說句皆虛妄故為清淨句，宣說善巧表示諸句非實表示，若非表示非不表示則處中道。</s>
  </p>
  <p id="44">
    <s id="44:1">若處中道則無分別，以於此中分別斷故。</s>
  </p>
  <p id="45">
    <s id="45:1">於此法性平等入時，而無有處行少惡行，無所得故。</s>
  </p>
  <p id="46">
    <s id="46:1">如是不行，亦不遍行不等近行，若如是行，諸佛說為菩薩乘者無有少法而可行時，彼行菩薩地安住無上清淨陀羅尼故。</s>
  </p>
  <p id="47">
    <s id="47:1">_「無邊莊嚴！我今當說陀羅尼句。</s>
  </p>
  <p id="48">
    <s id="48:1">由是句故，令諸菩薩得陀羅尼，而能開示無邊法藏。</s>
  </p>
  <p id="49">
    <s id="49:1">應說此等住無諍地，以能摧破諸他論故、極寂靜故、廣演法故。</s>
  </p>
  <p id="50">
    <s id="50:1">此中何者是彼法門陀羅尼句？</s>
  </p>
  <p id="51">
    <s id="51:1">_「哆姪他若曳(一)_微若曳(二)_隖計(三)_烏迦(上)筏底(丁以反)(四)_阿(引)𡀔計(五)_阿(引)𡀔迦(上)筏底(丁以反)(六)_鉢囉(二合上)陛(七)_鉢囉(二合上)婆(上)筏底(丁以反)(八)_娜唎設儜(九)_儞(尼頂反)那唎設曇筏底(十)_遏替(十一)_遏他筏底(十二)_戍闥儜(十三)_鞞戍闥儜(十四)_鉢唎戍闥儜(十五)_吃唎(二合)耶(十六)(上聲)_吃唎(二合)耶筏底(十七)_嗢哆囉尼(十八)(上聲)_珊哆囉尼(十九)(上聲)_摩訶毘社曳(二十)_麼訶毘社耶筏底(丁以反)(二十一)_阿怒珊地(上)(二十二)_阿鉢囉(上、二合)底(丁以反)珊地(上)(二十三)_庾伽(上)磨弞㮈陀(上)(二十四)_悉地(二十五)_悉馱遏挮(二合)(二十六)_悉陀(上)遏他(上)筏底(丁以反)(二十七)_麼底(丁以反)(二十八)_麼底(丁以反)鉢囉(二鞞合)(二十九)_嗢哆唎(三十)_嗢哆囉筏底(丁以反)(三十一)_弭磨唎(三十二)_彌磨囉怒散地(三十三)_薩嚟(三十四)_薩囉筏底(三十五)_薩囉(引)怒伽底(三十六)_娑冥(上)(三十七)_娑麼㘕婆(上)弭伽底(三十八)_羯底(丁以反)(三十九)_阿儞伽底(四十)_阿鉢囉(上、二合)底(丁以反)儞筏底(四十一)_彌勢曬(四十二)_彌勢曬筏底(四十三)_阿(上)磨醯儞(四十四)_儞磨醯儞(四十五)_鉢囉(二合)磨醯儞(四十六)_鄔(引)荷鄔哆囉嚀(四十七)_麼囉鉢娜曳(四十八)_阿(上)勢鎩(去)(四十九)_阿怒跛勢鎩(五十)_阿怒伽迷(五十一)_阿鉢囉(二合)底伽迷(五十二)_阿伽(上聲、呼)帝(五十三)_阿娜伽(上聲、呼)_底(五十四)_伽底弭戍馱儞(五十五)_鉢唎戍第(五十六)_薑(去)竭差(初假反)(二合)掣(尺曳反)娜儞夜帝(五十七)_麼底(丁以反)鉢囉(二合)避帝(五十八)_麼底毘戍馱儞(五十九)_三縵多(引)怒羯帝(六十)_三縵多鉢唎縛(房可反)嚟(六十一)_三縵多毘戍馱(六十二)_儞阿怒跛仡囉(二合)呬(六十三)_阿儞仡囉(二合)呬帝(六十四)_呬那(引)囉梯(二合)(六十五)_阿囉他(二合)毘戍地鉢囉冥(六十六)_奚都儞地珊寧鉢囉(二合)避底(六十七)_鉢囉(二合)避多筏底(丁以反)(六十八)_毘儞設者(二合)曳(六十九)_避儞設者(二合)耶(引)怒羯帝(七十)_阿難多囉挮(七十一)_阿難多苾仡囉(二合)奚(七十二)_麼社毘戍地(七十三)_阿怒竭囉奚(七十四)_鉢囉(二合)竭囉荷毘戍馱儞(七十五)_阿地耶(二合、引)多麼(二合)毘竭帝(七十六)_麼呬囉馱(二合)毘戍馱儞(七十七)_苾地耶(二合、引)怒竭底(丁以反)(七十八)_苾地耶(二合、引)怒散地(七十九)_鉢唎戍馱儞(八十)_「無邊莊嚴！此是陀羅尼標釋之句。</s>
  </p>
  <p id="52">
    <s id="52:1">諸菩薩等由是句故，而能隨念無量如來所有法藏，亦能為諸有情開示演說住無諍地，復能隨入一切義句理趣善巧，善能了知無量廣大差別智覺，隨其所願皆得圓滿。</s>
  </p>
  <p id="53">
    <s id="53:1">」_大寶積經卷第四_第二無邊莊嚴會無上陀羅尼品第一之二_爾時佛告無邊莊嚴菩薩言：「我當說彼陀羅尼門理趣差別智慧善巧，令諸菩薩得陀羅尼善巧方便，由證此故，當能了知隨法祕密善巧理趣。</s>
  </p>
  <p id="54">
    <s id="54:1">云何了知？</s>
  </p>
  <p id="55">
    <s id="55:1">無邊莊嚴！於眼所見色陀羅尼，乃至意所知法陀羅尼門。</s>
  </p>
  <p id="56">
    <s id="56:1">無邊莊嚴！云何六內諸法所取外法陀羅尼門？</s>
  </p>
  <p id="57">
    <s id="57:1">無邊莊嚴！若諸菩薩眼見色已，而由不可映奪智力及念善巧不迷忘故，了知遍持色是無常生滅不住，皆盡離滅。</s>
  </p>
  <p id="58">
    <s id="58:1">由此復能於內眼界而不執著我及非我，善巧安住眼處清淨。</s>
  </p>
  <p id="59">
    <s id="59:1">於色攀緣不攝受故，而能清淨陀羅尼門，善能觀見盡厭離滅則無戲論。</s>
  </p>
  <p id="60">
    <s id="60:1">由不戲論總持善巧，住無妄念無有積集，所行道中而能捨離眼與眼識及所知法無有分別。</s>
  </p>
  <p id="61">
    <s id="61:1">由如實見得清淨故，亦能隨念諸法如幻，於能所識清淨善巧得總持時，善能攝取不共世間廣大智蘊。</s>
  </p>
  <p id="62">
    <s id="62:1">如是略說，乃至意所知法陀羅尼門，菩薩以意了知法已，而由不可映奪智力及念善巧不迷忘故，而能總持諸法無常生滅不住盡厭離滅。</s>
  </p>
  <p id="63">
    <s id="63:1">於內意處安住總持，亦不執著我及非我，善於內住意識地者，隨能妙觀總持善巧，次善安住意處清淨。</s>
  </p>
  <p id="64">
    <s id="64:1">於外法處不攝受故，能得清淨陀羅尼門。</s>
  </p>
  <p id="65">
    <s id="65:1">由內外法及餘結使不相應故，能隨觀見盡厭離滅，不作戲論。</s>
  </p>
  <p id="66">
    <s id="66:1">由不戲論總持善巧，住無妄念無有積集，趣行之道而能捨離。</s>
  </p>
  <p id="67">
    <s id="67:1">意及意識并所知法，無有戲論不起分別，以如實見得清淨故，而能隨念諸法如幻，亦能總持於識所識清淨善巧，而能攝取不共世間殊勝福慧。</s>
  </p>
  <p id="68">
    <s id="68:1">又能如是於去來今及諸內外一切法中，由隨義覺攝取方便善巧智力，不於少法起無因見。</s>
  </p>
  <p id="69">
    <s id="69:1">而不於因起於緣見，亦不於緣而起因見，了一切法各不相應，如實隨入諸法本性，此一切法本性清淨展轉寂靜。</s>
  </p>
  <p id="70">
    <s id="70:1">若一切法展轉依持隨種類持，由於遍持共相應故得安住者，應知彼法不由依持共相應故而得安住，不生不起而不流轉，亦非言說之所能得彼所有義。</s>
  </p>
  <p id="71">
    <s id="71:1">一切諸法各不同分非共相應非不相應，以一切法無有作者令作者故，無有壽者、無有眾生、無補特伽羅，此說法句非如其實非不如實，一切諸法不攝受故，同於涅槃，無有執著、斷於執著、遠離執著。</s>
  </p>
  <p id="72">
    <s id="72:1">無邊莊嚴！此是諸菩薩演說陀羅尼差別善巧。</s>
  </p>
  <p id="73">
    <s id="73:1">如內外法，於一切法應當了知。</s>
  </p>
  <p id="74">
    <s id="74:1">如是說時，彼諸菩薩捨離內句亦不取外，及能觀察無有始終，乘生死輪墮在世間，入無明室處無明㲉，周遍流轉。</s>
  </p>
  <p id="75">
    <s id="75:1">彼雖如是生死輪轉，於中亦無生死可得，亦無真實生死之輪。</s>
  </p>
  <p id="76">
    <s id="76:1">雖復隨順生死輪轉，墮在世間於中可得，然諸眾生不能了知此諸法故，於生死中遊行馳走周遍馳走，又不能了虛妄顛倒，於非眾生起眾生想。</s>
  </p>
  <p id="77">
    <s id="77:1">若眾生想所繫縛者，彼於諸法不能了知，隨入破壞極破壞法，為虛空執之所執著。</s>
  </p>
  <p id="78">
    <s id="78:1">」_佛告無邊莊嚴：「若諸菩薩於此法中能解了者，速疾獲得智慧光明隨證法門，辯才清淨修習忍辱，而能精勤起大慈悲，志無懈倦善能安住，祕密言詞演說方便，亦能了知一切諸法異名差別最勝語言。</s>
  </p>
  <p id="79">
    <s id="79:1">隨所憶念，往昔住處能善讚說無少相違，令諸眾生住無諍論，能壞一切外道諸論。</s>
  </p>
  <p id="80">
    <s id="80:1">為破眾生諸黑闇故宣說法時，而為十方無量世界諸佛如來之所稱歎，放法光明作不思議法之施主，善能開示諸佛法藏無有迷惑，及能攝取殊勝大願，如其所願皆令滿足，得不思議方便善巧。</s>
  </p>
  <p id="81">
    <s id="81:1">令諸眾生意樂開發，及能示現前後際因，亦能示現去來方便。</s>
  </p>
  <p id="82">
    <s id="82:1">無邊莊嚴，是中菩薩於能發起三摩地門應勤修習，既修習已而能證入陀羅尼門。</s>
  </p>
  <p id="83">
    <s id="83:1">於陀羅尼門得自在已，於諸祕密廣大異名而能演說，及能入於異名之智，能隨順入甚深理趣，善能了知言說示現，令無少處而生疑惑，不由他教住於忍地。</s>
  </p>
  <p id="84">
    <s id="84:1">無邊莊嚴！若諸菩薩能善發起勇猛精進，為欲哀愍諸眾生故，求諸法智證入通達，無有餘乘而不成就，得佛大智，超過一切世間之智、究竟清淨一切智智，未足為難。</s>
  </p>
  <p id="85">
    <s id="85:1">_「無邊莊嚴！於此演說陀羅尼門甚深方便法品之中所有諸法，為欲攝取諸菩薩故開示發起，我今當說，令諸菩薩普遍開悟，善能攝取祕密言教，凡有所作皆能了知一切語言音聲之義，復能證入差別覺慧善巧之智。</s>
  </p>
  <p id="86">
    <s id="86:1">何者是彼所有之法？</s>
  </p>
  <p id="87">
    <s id="87:1">無邊莊嚴！是諸菩薩具淨尸羅，安住實諦加持之力，則能增長布施方便，求無我所無攝受法，修習方便證一切法真實理趣，得不退法及善安住不退轉地，速疾具足無礙辯才，智慧增廣猶如大海。</s>
  </p>
  <p id="88">
    <s id="88:1">無邊莊嚴！當於後時，無有餘人頗能恭敬受持此法，唯除菩薩希求甚深如實法者、為欲開示如來法藏希求樂欲增上心者、調善意樂正思惟者，彼等於此甚深法中精勤修學入此理趣，則能了知異名演說，亦能了知一切諸法自性本性。</s>
  </p>
  <p id="89">
    <s id="89:1">_「無邊莊嚴！假使如來以種種名演說諸法，然於諸法本性自性亦不相違。</s>
  </p>
  <p id="90">
    <s id="90:1">如來開示諸法本性不相違法，說一切法無所造作。</s>
  </p>
  <p id="91">
    <s id="91:1">凡所演說，無有所說及能說者。</s>
  </p>
  <p id="92">
    <s id="92:1">無邊莊嚴！如來已得演說善巧勝波羅蜜，如來亦無少法可得，亦無隨得亦不遍得。</s>
  </p>
  <p id="93">
    <s id="93:1">如來不為少法安住故、不捨離故、不為生故而能說法。</s>
  </p>
  <p id="94">
    <s id="94:1">亦不為得少分法故亦非不得故，如來行無所得。</s>
  </p>
  <p id="95">
    <s id="95:1">如來不行亦非不行，亦不應說諸佛如來行如實行。</s>
  </p>
  <p id="96">
    <s id="96:1">何以故？</s>
  </p>
  <p id="97">
    <s id="97:1">無有少法說名如來。</s>
  </p>
  <p id="98">
    <s id="98:1">此是如來住如是住、行如是行。</s>
  </p>
  <p id="99">
    <s id="99:1">若彼如來以名字故名如來者，如來與名非異非不異。</s>
  </p>
  <p id="100">
    <s id="100:1">非異非不異故，不應說言如來若來若去。</s>
  </p>
  <p id="101">
    <s id="101:1">如來非戲論者，超過戲論亦無超過。</s>
  </p>
  <p id="102">
    <s id="102:1">如來無有超過，超過亦無如來。</s>
  </p>
  <p id="103">
    <s id="103:1">如是如來與如來性，非即非離，不虛妄性、不變異性亦復如是。</s>
  </p>
  <p id="104">
    <s id="104:1">如是稱揚如來體性，無有少法開示演說亦無示現。</s>
  </p>
  <p id="105">
    <s id="105:1">如來證得一切諸法如實本性，然一切法所有本性不可宣說，一切諸法無所有故。</s>
  </p>
  <p id="106">
    <s id="106:1">如是如來說一切法，無有所作亦無變異，不生不滅不出不離，一切諸法究竟清淨故。</s>
  </p>
  <p id="107">
    <s id="107:1">非得非遍得，於一切法無有所得，無所得故無有可證，如是無有少法可得。</s>
  </p>
  <p id="108">
    <s id="108:1">若法可得，於諸法中應有受者。</s>
  </p>
  <p id="109">
    <s id="109:1">既無受者，是故當知一切諸法由不生故無有得者。</s>
  </p>
  <p id="110">
    <s id="110:1">如來名號亦由聖教假名施設，如是言說性清淨故，聖者於中不得少法。</s>
  </p>
  <p id="111">
    <s id="111:1">然於聖者亦無有法及與非法，亦無有法名為聖者及非聖者，無有少法與彼相應或當相應。</s>
  </p>
  <p id="112">
    <s id="112:1">於此如來所有演說皆應了知，亦復不應隨俗而轉。</s>
  </p>
  <p id="113">
    <s id="113:1">如來能說法及非法，亦不建立有法非法。</s>
  </p>
  <p id="114">
    <s id="114:1">如來能說善不善法，亦不建立有善不善。</s>
  </p>
  <p id="115">
    <s id="115:1">如來能說一切諸法，亦不建立有一切法。</s>
  </p>
  <p id="116">
    <s id="116:1">如來能說法無表示，亦不建立有無表示。</s>
  </p>
  <p id="117">
    <s id="117:1">_「無邊莊嚴！如來所說此甚深法，無淨業者不能了知。</s>
  </p>
  <p id="118">
    <s id="118:1">若有樂求無上菩提、於生死中求解脫者，應當覺了諸佛如來所演說法。</s>
  </p>
  <p id="119">
    <s id="119:1">無邊莊嚴！若諸菩薩於此法中能解了者，應無猶豫不取不捨，亦不見有少法生滅，無有戲論非無戲論，則能演說此真實法。</s>
  </p>
  <p id="120">
    <s id="120:1">於此演說真實法中，亦不執著。</s>
  </p>
  <p id="121">
    <s id="121:1">無邊莊嚴！譬如須彌山王，與諸福德善根眾生所用宮殿作依止處，眾生於彼而受歡樂。</s>
  </p>
  <p id="122">
    <s id="122:1">如是如是，作善根者諸菩薩等，於此法寶積集教中而能聽受，由此法寶菩薩能得一切智智。</s>
  </p>
  <p id="123">
    <s id="123:1">無邊莊嚴！此契經法能隨順入無上法智，為欲開示如來法藏陀羅尼故，如是流布此陀羅尼，能攝一切所有廣大真實之法。</s>
  </p>
  <p id="124">
    <s id="124:1">諸佛如來所說之法，皆悉從此無邊陀羅尼門之所流出，此陀羅尼為欲清淨一切法門，是故如來開示演說。</s>
  </p>
  <p id="125">
    <s id="125:1">此陀羅尼能攝一切契經等法，不成不壞、無初中後。</s>
  </p>
  <p id="126">
    <s id="126:1">此陀羅尼如來護念，遍於十方諸佛世界，能作無量無邊佛事。</s>
  </p>
  <p id="127">
    <s id="127:1">無邊莊嚴！於此最初陀羅尼品說義品理趣品中而能攝受一切諸法，無邊莊嚴！彼中諸菩薩等欲隨覺了此教法者，欲流注法令不斷者，欲入諸法無住印者，欲隨覺了無有障礙祕密門者，欲隨發起趣向加行大精進者，欲隨覺了諸法性相說此法者，應當受持諸佛如來所演言教。</s>
  </p>
  <p id="128">
    <s id="128:1">既受持已，隨應了知一切所有祕密言詞。</s>
  </p>
  <p id="129">
    <s id="129:1">欲隨趣入總相演說文字智者，欲隨覺了演說諸法差別理趣者，欲隨憶念一切諸法簡擇智者，為欲利益安樂一切諸眾生故施設勝義，善隨機根授與眾生令得利益。</s>
  </p>
  <p id="130">
    <s id="130:1">若稱揚法、若流傳法、若演說法，以資糧心哀愍利益求佛之智，不於少法而生執著。</s>
  </p>
  <p id="131">
    <s id="131:1">由不執著無有所取，亦不觀察無二法智，亦不示現內智外智，不於少法而生厭足，亦不應以下劣精進希求上智。</s>
  </p>
  <p id="132">
    <s id="132:1">勤修一切甚深之法，所有難問隨義而說。</s>
  </p>
  <p id="133">
    <s id="133:1">應住自利及以利他，應善觀察自他之想，入一切法皆悉無我。</s>
  </p>
  <p id="134">
    <s id="134:1">我清淨已，隨入一切諸法清淨，愛樂開示演說言教，若問不問乃至少法不生慳悋。</s>
  </p>
  <p id="135">
    <s id="135:1">菩薩應作如是四無量心。</s>
  </p>
  <p id="136">
    <s id="136:1">我為利益諸眾生故，隨與勝施、最上之施，所謂無上法寶之藏。</s>
  </p>
  <p id="137">
    <s id="137:1">我今當令一切眾生與不可說法寶相應，假令眾生作諸重惡，終不於彼生慳法心，離諸慳惜，能為捨施為法施主。</s>
  </p>
  <p id="138">
    <s id="138:1">我今當作如來之事一切智事，令諸眾生捨離重擔。</s>
  </p>
  <p id="139">
    <s id="139:1">於大瀑流，當以法船運度群品，能令眾生得於一切安樂資具。</s>
  </p>
  <p id="140">
    <s id="140:1">菩薩當以如是悲心發生覺慧，速疾證於殊勝之法，於此契經陀羅尼門，演說諸法差別總持，當得成就捨離生死，不為他論之所攝受，能破一切外道諸論、降伏魔軍，為欲滅壞諍論法故應如是住。</s>
  </p>
  <p id="141">
    <s id="141:1">_「無邊莊嚴！此陀羅尼門一切如來之所攝受，善作憶念。</s>
  </p>
  <p id="142">
    <s id="142:1">譬如後身菩薩住於三十三天、夜摩天、兜率陀天、樂變化天、他化自在天中，兜率陀宮一切諸天承事供養，一切眾生咸生愛樂，成熟善根攝諸勝福。</s>
  </p>
  <p id="143">
    <s id="143:1">餘有一生，施戒福蘊具足清淨，成就一切殊勝智蘊，於此三千大千世界一切眾生所不能及，而能映蔽一切有情所有善根，亦為一切諸有情等恭敬讚歎，現前獲得一切智智。</s>
  </p>
  <p id="144">
    <s id="144:1">若彼菩薩從兜率宮下閻浮時，即於中國無怖畏地最勝妙處，在大城內一切眾生眾會之中降生出現，為諸眾生瞻仰禮拜供養恭敬。</s>
  </p>
  <p id="145">
    <s id="145:1">此陀羅尼契經之門亦復如是，入於一切諸法之中而得安住，一切諸法皆從此生亦從此滅。</s>
  </p>
  <p id="146">
    <s id="146:1">菩薩於此得安住已，成熟增長於一切法而得安住，一切法中而得自在，為其主故。</s>
  </p>
  <p id="147">
    <s id="147:1">菩薩最後受身生於人中，以無觀視一切法印三摩地力，普遍觀察一切有情，及遍觀察一切三千大千世界。</s>
  </p>
  <p id="148">
    <s id="148:1">由得法陀羅尼醍醐之味，以廣大心善住廣大智慧境界，終不貪愛一切欲樂玩好資具，亦不希求一切染法端嚴相續。</s>
  </p>
  <p id="149">
    <s id="149:1">由住彼空三摩地覺，能善觀察一切諸法，隨得無相方便善巧，而於一切無所執著。</s>
  </p>
  <p id="150">
    <s id="150:1">能善了知一切三界有為之法，無非過患、安可貪著、應求出離，速得寂靜極寂靜界，及勝解脫勝出離界。</s>
  </p>
  <p id="151">
    <s id="151:1">然於彼識不住不著，觀察生滅積集散壞，於諸有情起大慈悲，為成熟故生出離覺，以覺理趣隨宜方便，能隨順入最勝智慧。</s>
  </p>
  <p id="152">
    <s id="152:1">隨念一切有情，善巧方便而得自在，隨得諸法無有障礙陀羅尼善巧理趣。</s>
  </p>
  <p id="153">
    <s id="153:1">以善巧智簡擇觀察一切有情，及善觀察不思議法決定理趣。</s>
  </p>
  <p id="154">
    <s id="154:1">雖復少年端嚴美麗，於諸欲境曾不愛樂。</s>
  </p>
  <p id="155">
    <s id="155:1">捨離所有一切資財珍玩眾具親戚眷屬，思惟觀察，以厭離心希求寂靜，從家出已趣於非家。</s>
  </p>
  <p id="156">
    <s id="156:1">既出家已，而能成就不思議覺甚深方便，隨所作業積集資糧，趣向無上菩提道場，隨願莊嚴獲得無上陀羅尼印甚深方便最勝尊頂。</s>
  </p>
  <p id="157">
    <s id="157:1">由是清淨陀羅尼門善巧理趣，得一切法自然之智，及無障礙一切智智遍持善巧。</s>
  </p>
  <p id="158">
    <s id="158:1">彼既得於一切智智陀羅尼門，隨得決定一切智智善清淨已，安住無上一切智智加持之力，能轉無上清淨法輪，亦能隨得一切法智巧妙言詞諸法。</s>
  </p>
  <p id="159">
    <s id="159:1">譬如盛日光明照曜，如是法聲光明遍示一切天人之類。</s>
  </p>
  <p id="160">
    <s id="160:1">無邊莊嚴！菩薩住於一切智智陀羅尼已，得阿耨多羅三藐三菩提。</s>
  </p>
  <p id="161">
    <s id="161:1">彼陀羅尼門句義差別，諸餘菩薩所不能知。</s>
  </p>
  <p id="162">
    <s id="162:1">若一生補處菩薩坐於道場，以清淨覺無師自悟，此陀羅尼而得現前。</s>
  </p>
  <p id="163">
    <s id="163:1">亦猶菩薩為菩提故，無量劫中積集善根，於其長夜久修梵行得深法忍，哀愍一切諸眾生故，大慈悲心方得現前。</s>
  </p>
  <p id="164">
    <s id="164:1">_「無邊莊嚴！菩薩由是陀羅尼故坐於道場，當證阿耨多羅三藐三菩提。</s>
  </p>
  <p id="165">
    <s id="165:1">我今於汝不可示說，汝得菩薩智慧現前能證彼法。</s>
  </p>
  <p id="166">
    <s id="166:1">當於爾時，諸菩薩等自應解了。</s>
  </p>
  <p id="167">
    <s id="167:1">爾時菩薩得無邊門、無量門、因門、無譬喻門，悉皆現前。</s>
  </p>
  <p id="168">
    <s id="168:1">而得門者不可宣說，超過世間，不共一切天人魔梵及諸沙門婆羅門等，逮得最上清淨之法，一切智智及自然智。</s>
  </p>
  <p id="169">
    <s id="169:1">菩薩由是能入清淨自然之智，能轉無上清淨法輪，漸次為於無量眾生攝取無上一切智智。</s>
  </p>
  <p id="170">
    <s id="170:1">於諸法門及涅槃門得清淨故，開示演說無量種種善巧理趣，而能發生持蘊善巧，亦能示現持蘊清淨善巧之智，界處緣起亦復如是。</s>
  </p>
  <p id="171">
    <s id="171:1">又令眾生發生趣入聖諦法門，亦能示現聖諦清淨善巧之智。</s>
  </p>
  <p id="172">
    <s id="172:1">又能發生三十七品菩提分法差別善巧，亦能示現菩提分法清淨之智。</s>
  </p>
  <p id="173">
    <s id="173:1">而能發起持奢摩他、毘鉢舍那善巧之智，亦能示現持奢摩他、毘鉢舍那清淨善巧。</s>
  </p>
  <p id="174">
    <s id="174:1">又能發起持三摩地三摩鉢底善巧之智，亦能示現禪三摩地三摩鉢底清淨善巧。</s>
  </p>
  <p id="175">
    <s id="175:1">又能發起持無迷惑功不唐捐善巧之智，亦能示現持無迷惑功不唐捐清淨智慧。</s>
  </p>
  <p id="176">
    <s id="176:1">又能發起持厭離盡無生之智，亦能示現持厭離盡無生清淨善巧之智。</s>
  </p>
  <p id="177">
    <s id="177:1">又能發起持明解脫善巧之智，亦能示現持明解脫清淨善巧。</s>
  </p>
  <p id="178">
    <s id="178:1">而能演說大涅槃門，亦能住持一切句義，捨離清淨善巧方便，於有為無為、有漏無漏、世出世法，以無量名表示宣說，法門清淨故。</s>
  </p>
  <p id="179">
    <s id="179:1">為諸眾生開示無上決定之法，及持清淨微妙智因。</s>
  </p>
  <p id="180">
    <s id="180:1">_「無邊莊嚴！如來說此大陀羅尼遍持方便，為一切智陀羅尼善巧之力得安住故，隨諸眾生一切本願示如是行，令入隨覺理趣差別。</s>
  </p>
  <p id="181">
    <s id="181:1">善能開示陀羅尼威力無上法藏，而能流注降灑法雨，潤洽一切枯槁有情，施以妙法咸令滿足。</s>
  </p>
  <p id="182">
    <s id="182:1">汝等應當隨如來學，於此甚深決定之法不應違逆。</s>
  </p>
  <p id="183">
    <s id="183:1">汝等於此一切智智大陀羅尼，不久當得遍持自在住陀羅尼，為諸眾生當作如是無量義利，如我今者。</s>
  </p>
  <p id="184">
    <s id="184:1">汝等當以無量異名開示演說此陀羅尼決定諸法甚深智慧。</s>
  </p>
  <p id="185">
    <s id="185:1">_「無邊莊嚴！此中應當希求勝解，不應捨離菩提資糧。</s>
  </p>
  <p id="186">
    <s id="186:1">云何應當希求勝解？</s>
  </p>
  <p id="187">
    <s id="187:1">謂諸菩薩應當解了一切諸法，不生不滅、不動不住、不來不去、自性空寂，於彼空性亦不執著，何況於相起執著想。</s>
  </p>
  <p id="188">
    <s id="188:1">彼空性中無有相想。</s>
  </p>
  <p id="189">
    <s id="189:1">若彼空中無有相者，能入如來說有為空、無我我所、一切我人眾生壽者。</s>
  </p>
  <p id="190">
    <s id="190:1">如是空性非染著非不染著，非污非不污，非迷惑非不迷惑，非愛非不愛，不住於空亦不遍住亦不建立。</s>
  </p>
  <p id="191">
    <s id="191:1">若空厭離，彼即寂滅無有分別，無遍分別、無勝分別、無普分別、無有功用，乃至無有少法可取。</s>
  </p>
  <p id="192">
    <s id="192:1">自性清淨，彼即諸法本性自性，一切有為本性皆空，乃至一切善不善法、有為無為、世出世間亦復如是。</s>
  </p>
  <p id="193">
    <s id="193:1">菩薩攝受如是勝解，得入解脫解脫智見，及能攝受普淨無垢解脫之處菩提資糧。</s>
  </p>
  <p id="194">
    <s id="194:1">云何名為菩提資糧？</s>
  </p>
  <p id="195">
    <s id="195:1">謂戒清淨、智慧清淨、三昧清淨、解脫清淨、解脫智見清淨，施波羅蜜清淨、戒波羅蜜清淨、忍波羅蜜清淨、精進波羅蜜清淨、禪波羅蜜清淨、慧波羅蜜清淨。</s>
  </p>
  <p id="196">
    <s id="196:1">若彼清淨即普清淨，若普清淨即無垢法門。</s>
  </p>
  <p id="197">
    <s id="197:1">性淨之心光明照耀無有煩惱，彼心常住本性空寂亦無照曜，客隨煩惱三種染污，彼皆不實空無所有。</s>
  </p>
  <p id="198">
    <s id="198:1">如是心性不與煩惱清淨相應。</s>
  </p>
  <p id="199">
    <s id="199:1">何以故？</s>
  </p>
  <p id="200">
    <s id="200:1">是心無二亦無二分，本性清淨。</s>
  </p>
  <p id="201">
    <s id="201:1">若能如是了知心性，非煩惱染之所染污，非內非外不在中間皆不可得，唯除妄想因緣和合。</s>
  </p>
  <p id="202">
    <s id="202:1">雖有心生亦不可見，十方推求了不可得，亦無有心能見於心。</s>
  </p>
  <p id="203">
    <s id="203:1">如是攀緣非心和合，心亦不與攀緣和合。</s>
  </p>
  <p id="204">
    <s id="204:1">亦非因緣與心相應，心亦不與因緣相應。</s>
  </p>
  <p id="205">
    <s id="205:1">唯由心故，彼一切法與心相應。</s>
  </p>
  <p id="206">
    <s id="206:1">凡所有法與心相應，非互相知亦不可見，何況諸法非心相應。</s>
  </p>
  <p id="207">
    <s id="207:1">以第一義思惟觀察，無有少物可相應者及不相應。</s>
  </p>
  <p id="208">
    <s id="208:1">何以故？</s>
  </p>
  <p id="209">
    <s id="209:1">無有少法與少法相應及不相應，一切諸法自性寂靜。</s>
  </p>
  <p id="210">
    <s id="210:1">自性亦不與少物相應及不相應，一切諸法所有自性即是本性，若是本性彼無自性。</s>
  </p>
  <p id="211">
    <s id="211:1">汝今當知，若以言說得一切法本性自性，無有是處。</s>
  </p>
  <p id="212">
    <s id="212:1">於諸法中無有少法名為諸法本性自性，一切諸法本性皆空，一切諸法自性無性，若空無性彼則一相所謂無相，以無相故彼得清淨。</s>
  </p>
  <p id="213">
    <s id="213:1">若空無性，彼即不可以相表示，如空無性不可以相表示，乃至一切諸法亦復如是。</s>
  </p>
  <p id="214">
    <s id="214:1">是空無性非染非淨，然是一切諸法本性。</s>
  </p>
  <p id="215">
    <s id="215:1">若是一切諸法本性，非由染淨之所建立，無住無起。</s>
  </p>
  <p id="216">
    <s id="216:1">_「無邊莊嚴！汝今當觀一切諸法，無住無起、無所建立、本性清淨。</s>
  </p>
  <p id="217">
    <s id="217:1">云何眾生於中迷惑？</s>
  </p>
  <p id="218">
    <s id="218:1">此由世間乘虛妄輪，為虛妄輪之所迷惑。</s>
  </p>
  <p id="219">
    <s id="219:1">所言乘者，亦無有乘亦非無乘，而此世間乘虛空輪，為虛空輪之所繫縛，然虛空輪亦無所有。</s>
  </p>
  <p id="220">
    <s id="220:1">此諸眾生為大愚癡之所迷惑，而於其中無有愚癡亦無迷惑。</s>
  </p>
  <p id="221">
    <s id="221:1">無邊莊嚴！汝觀眾生以愚癡故，於此法中不能了知，住於諍論。</s>
  </p>
  <p id="222">
    <s id="222:1">無邊莊嚴！住諍論者即為非住。</s>
  </p>
  <p id="223">
    <s id="223:1">然諸世間以迷惑故，不能了知彼即清淨。</s>
  </p>
  <p id="224">
    <s id="224:1">若不住者即名為住，是則不住清淨善根。</s>
  </p>
  <p id="225">
    <s id="225:1">無邊莊嚴！如是如來祕密法門難解難入，唯除汝等能於長夜修行善法而得了知。</s>
  </p>
  <p id="226">
    <s id="226:1">_「無邊莊嚴！如來嘗說住諍論者則為非住。</s>
  </p>
  <p id="227">
    <s id="227:1">云何為住？</s>
  </p>
  <p id="228">
    <s id="228:1">所謂不善。</s>
  </p>
  <p id="229">
    <s id="229:1">然不善者是無所有，若有於此無所有中，不能了知住與不住無有別異，是則名為住於諍論。</s>
  </p>
  <p id="230">
    <s id="230:1">若復有住清淨善根則不名住，若不住者無有過失。</s>
  </p>
  <p id="231">
    <s id="231:1">無過失故則能了知，如是法門若不清淨，無有是處。</s>
  </p>
</text>
