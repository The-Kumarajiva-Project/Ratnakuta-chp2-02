<?xml version='1.0' encoding='utf-8'?>
<text>
  <p id="1">
    <s id="1:1">བམ་པོ་གཉིས་པ། བཀོད་པ་མཐའ་ཡས་གང་དག་[59a.3]དེ་བཞིན་གཤེགས་པ་ལ་ཆོས་ཉིད་དུ་རྟོག་ན་ཡང་དེ་དག་གིས་དེ་བཞིན་གཤེགས་པ་མཐོང་བ་རྣམ་པར་དག་པ་ནི་མ་ཡིན་ནོ། །</s>
  </p>
  <p id="2">
    <s id="2:1">དེ་ཅིའི་ཕྱིར་ཞེ་ན། དེ་བཞིན་གཤེགས་པ་ནི་ཆོས་ཀྱང་མ་ཡིན། </s>
  </p>
  <p id="3">
    <s id="3:1">ཆོས་མ་ཡིན་པ་ཡང་མ་ཡིན་ནོ། །</s>
  </p>
  <p id="4">
    <s id="4:1">དེ་བཞིན་གཤེགས་པ་ནི་ཆོས་གང་གིས་ཀྱང་རྣམ་པར་གནས་[59a.4]པར་མི་འགྱུར་ན་</s>
  </p>
  <p id="5">
    <s id="5:1">ཆོས་མ་ཡིན་པས་རྣམ་པར་གནས་པར་འགྱུར་བ་ལྟ་སྨོས་ཀྱང་ཅི་དགོས་ཏེ་</s>
  </p>
  <p id="6">
    <s id="6:1">འདི་ལྟ་བུ་ནི་ཡོད་པ་མ་ཡིན་ནོ། །</s>
  </p>
  <p id="7">
    <s id="7:1">དེ་བཞིན་གཤེགས་པ་ནི་ཆོས་སུ་གདགས་པ་ལས་ཡང་དག་པར་འདས་པས་དེ་ནི་ཅིར་ཡང་བརྗོད་པར་བྱ་བ་མ་ཡིན་ནོ། །</s>
  </p>
  <p id="8">
    <s id="8:1">དེ་བཞིན་གཤེགས་པ་ནི་བརྗོད་པ་རྣམ་པར་[59a.5]དག་པ་སྟེ། </s>
  </p>
  <p id="9">
    <s id="9:1">དེའི་ཕྱིར་དེ་བཞིན་གཤེགས་པ་ནི་ཟབ་པ། རྒྱ་ཆེ་བ། ཚད་མེད་པ་ཡིན་ནོ། །</s>
  </p>
  <p id="10">
    <s id="10:1">བཀོད་པ་མཐའ་ཡས་དེ་བཞིན་གཤེགས་པ་ལ་ནི་གཟུགས་ཀྱི་རྣམ་པར་རིག་པ་ཡང་མེད། </s>
  </p>
  <p id="11">
    <s id="11:1">ཚོར་བ་དང་། འདུ་ཤེས་དང་། འདུ་བྱེད་དང་། རྣམ་པར་ཤེས་པའི་རྣམ་པར་རིག་པ་ཡང་[59a.6]མེད་ན། </s>
  </p>
  <p id="12">
    <s id="12:1">གང་དག་གིས་ནི་དེ་བཞིན་གཤེགས་པར་འདོགས་པར་འགྱུར་གང་དག་གིས་ནི་དེ་འདོགས་པར་ཤེས། </s>
  </p>
  <p id="13">
    <s id="13:1">དེ་བཞིན་གཤེགས་པ་ནི་གཟུགས་ཟད་པའི་རྣམ་པར་གྲོལ་བ་དང་། ཚོར་བ་དང་། འདུ་ཤེས་དང་། འདུ་བྱེད་དང་། རྣམ་པར་ཤེས་པ་ཟད་པའི་རྣམ་པར་གྲོལ་[59a.7]བ་དང་ཡང་དག་པར་ལྡན་པ་ཡིན་ནོ། །</s>
  </p>
  <p id="14">
    <s id="14:1">དེ་བཞིན་གཤེགས་པ་ནི་གཟུགས་དང་། ཚོར་བ་དང་། འདུ་ཤེས་དང་། འདུ་བྱེད་དང་། རྣམ་པར་ཤེས་པ་དང་མཚུངས་པར་མི་ལྡན་རབ་ཏུ་མི་ལྡན་པ་ཡིན་ནོ། །</s>
  </p>
  <p id="15">
    <s id="15:1">དེ་བཞིན་གཤེགས་པས་ནི་འདུས་བྱས་དང་། འདུས་མ་[59b.1]བྱས་སུ་རློམ་པར་མི་མཛད། </s>
  </p>
  <p id="16">
    <s id="16:1">སྤྲོས་པར་མི་མཛད་དེ། </s>
  </p>
  <p id="17">
    <s id="17:1">ཉེ་བར་ལེན་པ་གཉིས་དང་མི་ལྡན་པ་ཡིན་ནོ། །</s>
  </p>
  <p id="18">
    <s id="18:1">དེ་བཞིན་གཤེགས་པ་ནི་གཟུགས་དང་། ཚོར་བ་དང་། འདུ་ཤེས་དང་། འདུ་བྱེད་དང་། རྣམ་པར་ཤེས་པའི་ཉེ་བར་ལེན་པ་དང་མཚུངས་པར་མི་ལྡན། </s>
  </p>
  <p id="19">
    <s id="19:1">རབ་ཏུ་མི་[59b.2]ལྡན་པ་ཡིན་ནོ། །</s>
  </p>
  <p id="20">
    <s id="20:1">དེ་བཞིན་གཤེགས་པ་ནི་རྩ་བ་ཆད་པ་སྟེ། </s>
  </p>
  <p id="21">
    <s id="21:1">ཆོས་ཐམས་ཅད་ཀྱང་རྩ་བ་དང་བྲལ་བ། སྤྲོས་པ་མེད་པ། གཡོ་བ་མེད་པ། མི་གཡོ་བ། ཆུ་བོ་ལས་རྒལ་བ། བླ་ན་མེད་པ། སངས་རྒྱས་ཀྱི་ཡུལ་ཁོ་ན་ལ་གནས་པ་ཡིན་གྱི་མི་གནས་པའོ་ཞེས་[59b.3]བརྗོད་པར་ནི་མི་བྱའོ། །</s>
  </p>
  <p id="22">
    <s id="22:1">དེ་བཞིན་གཤེགས་པ་ནི་ཆོས་གང་ལ་ཡང་ཐུགས་སུ་མི་ཆུད། </s>
  </p>
  <p id="23">
    <s id="23:1">ལེན་པར་མི་མཛད། </s>
  </p>
  <p id="24">
    <s id="24:1">ཉེ་བར་རྟོག་པར་མི་མཛད་དོ། །</s>
  </p>
  <p id="25">
    <s id="25:1">དེ་བཞིན་གཤེགས་པ་ཇི་ལྟར་བར་ཆོས་སྟོན་པ་ཡང་དེ་དང་འདྲ་སྟེ། </s>
  </p>
  <p id="26">
    <s id="26:1">དེ་བཞིན་གཤེགས་པ་མཚུངས་པར་ལྡན་པ་མི་མངའ་[59b.4]བ་ནི་འབྲལ་བར་བྱ་བའི་ཕྱིར་ཆོས་སྟོན་པར་མཛད་དོ། །</s>
  </p>
  <p id="27">
    <s id="27:1">དེ་བཞིན་གཤེགས་པའི་ཆོས་ཉིད་ཇི་ལྟ་བར་ཆོས་ཐམས་ཅད་ཀྱང་དེ་དང་འདྲ་ལ། ཆོས་ཐམས་ཅད་ཀྱི་དེ་བཞིན་ཉིད་ཀྱི་ཚུལ་ཡང་ཡང་དག་པ་ཇི་ལྟ་བ་བཞིན་དུ་ངེས་པར་སྟོན་ཏེ། </s>
  </p>
  <p id="28">
    <s id="28:1">དེའི་ཕྱིར་དེ་བཞིན་གཤེགས་པ་དང་། ཆོས་ཐམས་[59b.5]ཅད་ནི་དེ་བཞིན་ཉིད་དུ་འདོགས་པ་ཡིན་ནོ། །</s>
  </p>
  <p id="29">
    <s id="29:1">དེ་བཞིན་ཉིད་ཇི་ལྟ་བར་ཆོས་ཐམས་ཅད་དང་། དེ་བཞིན་གཤེགས་པའི་ཆོས་ཉིད་དང་། ཆོས་ཐམས་ཅད་ཀྱི་ཆོས་ཉིད་ཀྱང་དེ་དང་འདྲ་སྟེ། </s>
  </p>
  <p id="30">
    <s id="30:1">དེ་ནི་གཉིས་སུ་མེད། </s>
  </p>
  <p id="31">
    <s id="31:1">གཉིས་སུ་བྱར་མེད་ལ། གཅིག་པ་ཉིད་ཀྱང་མ་ཡིན། </s>
  </p>
  <p id="32">
    <s id="32:1">ཐ་དད་པ་[59b.6]ཉིད་ཀྱང་མ་ཡིན་ནོ། །</s>
  </p>
  <p id="33">
    <s id="33:1">བཀོད་པ་མཐའ་ཡས་དེ་བཞིན་གཤེགས་པ་ནི་རྣམ་པར་རྟོག་པ་དང་ཀུན་ཏུ་རྟོག་པས་ཉེ་བར་གནས་པ་མ་ཡིན་གྱི། ཆོས་ཐམས་ཅད་ལས་མི་འདའ་བར་བྱ་བའི་ཕྱིར་ཆོས་སྟོན་པར་མཛད་དོ། །</s>
  </p>
  <p id="34">
    <s id="34:1">དེ་ཅིའི་ཕྱིར་ཞེ་ན། དེ་བཞིན་གཤེགས་པས་གང་ཡང་དག་པར་འདའ་བར་བྱ་[59b.7]བའི་ཆོས་དེ་འགའ་ཡང་མ་དམིགས་པའི་ཕྱིར་རོ། །བཀོད་པ་མཐའ་ཡས་གང་གི་ཚེ་དེ་བཞིན་གཤེགས་པ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་མངོན་པར་རྫོགས་པར་འཚང་རྒྱ་བ་དེའི་ཚེ་ཆོས་འགའ་ཡང་མངོན་པར་རྫོགས་པར་ཐུགས་སུ་མ་ཆུད། </s>
  </p>
  <p id="35">
    <s id="35:1">མ་མཁྱེན། </s>
  </p>
  <p id="36">
    <s id="36:1">རྣམ་པར་[60a.1]མ་མཁྱེན་ཏོ། །</s>
  </p>
  <p id="37">
    <s id="37:1">ཆོས་དང་རྗེས་སུ་འཐུན་པའི་ཆོས་ཐམས་ཅད་ཀྱང་མ་དམིགས་ཏེ། </s>
  </p>
  <p id="38">
    <s id="38:1">གང་མི་དམིགས་པ་དེ་ལ་རྗེས་སུ་འཐུན་པའི་ཆོས་མི་དམིགས་སོ་སྙམ་དུ་རྣམ་པར་རྟོག་པ་ཡང་མི་མཛད་དོ། །</s>
  </p>
  <p id="39">
    <s id="39:1">དེའི་ཚེ་དེ་བཞིན་གཤེགས་པ་ལ་ཆོས་ཀྱི་འདུ་ཤེས་སམ། ཆོས་མ་ཡིན་[60a.2]པའི་འདུ་ཤེས་ཀྱང་མི་འཇུག་ཅིང་ཀུན་ཏུ་མི་སྤྱོད་ལ་འདུ་ཤེས་ཡིད་ལ་བྱེད་པ་ཡང་མི་འབྱུང་ངོ་། །</s>
  </p>
  <p id="40">
    <s id="40:1">དེའི་ཚེ་དེ་བཞིན་གཤེགས་པ་ཆོས་ཉིད་རང་བཞིན་གྱིས་རྣམ་པར་དག་པ་ལ་གནས་ཤིང་མི་གནས་པ་ཇི་ལྟ་བ་དེ་བཞིན་དུ་ཆོས་ཐམས་ཅད་མཁྱེན་ཅིང་རྣམ་པར་ཕྱེ་མོད་ཀྱི། སུས་ཀྱང་མཁྱེན་པ་ཡང་མེད།</s>
  </p>
  <p id="41">
    <s id="41:1">[60a.3]རྣམ་པར་ཕྱེ་བ་ཡང་མེད་དོ། །</s>
  </p>
  <p id="42">
    <s id="42:1">བཀོད་པ་མཐའ་ཡས། དོན་དམ་པ་སྟོན་པའི་ཚིག་འདི་དག་ནི་དེ་བཞིན་གཤེགས་པའི་ཚིག །མེད་པའི་ཚིག །རྣམ་པར་དག་པའི་ཚིག་ཡིན་ཏེ། །</s>
  </p>
  <p id="43">
    <s id="43:1">འདི་དག་ཐམས་ཅད་ནི་བྱང་ཆུབ་སེམས་དཔའ་རྣམས་ཚིག་རྣམ་པར་དག་པ་ཤེས་པའི་ཚུལ་ཡིན་ནོ། །</s>
  </p>
  <p id="44">
    <s id="44:1">གང་གིས་[60a.4]སྒོ་མཐའ་ཡས་པའི་ཚུལ་དང་། གཟུངས་ཀྱི་སྒོ་རྗེས་སུ་རྟོགས་པ་ནི་ཆོས་ཅུང་ཟད་ཀྱང་རྟོགས་པ་ཡང་མ་ཡིན། </s>
  </p>
  <p id="45">
    <s id="45:1">མ་རྟོགས་པ་ཡང་མ་ཡིན་ནོ། །</s>
  </p>
  <p id="46">
    <s id="46:1">བཀོད་པ་མཐའ་ཡས་ཚིག་ཚིག་ཅེས་བྱ་བ་ནི་ཚིག་ཏུ་གྱུར་པ་མེད་དེ། </s>
  </p>
  <p id="47">
    <s id="47:1">ཚིག་མེད་པ་ལ་འཇུག་པས་ཚིག་ཐམས་ཅད་རྗེས་སུ་རྟོགས་པར་བྱའོ། །</s>
  </p>
  <p id="48">
    <s id="48:1">[60a.5]ཚིག་ཐམས་ཅད་ནི་འདོད་ཆགས་དང་བྲལ་བའི་ཚིག་ཡིན་ཏེ། </s>
  </p>
  <p id="49">
    <s id="49:1">འདི་ལྟར་ཚིག་དེ་ནི་ནོར་བའི་ཚིག་ཡིན་ནོ། །</s>
  </p>
  <p id="50">
    <s id="50:1">གང་ནོར་བའི་ཚིག་ཡིན་པ་དེ་ནི་འདོད་ཆགས་དང་བྲལ་བའི་ཚིག་ཡིན་ནོ། །</s>
  </p>
  <p id="51">
    <s id="51:1">ཚིག་དེ་དག་ཐམས་ཅད་ནི་སླུ་བའི་ཚིག་ཡིན་ནོ། །</s>
  </p>
  <p id="52">
    <s id="52:1">གང་སླུ་བའི་ཚིག་ཡིན་པ་དེ་ནི་དེ་བཞིན་ཉིད་ཀྱི་ཚིག་གོ །</s>
  </p>
  <p id="53">
    <s id="53:1">[60a.6]གང་དེ་བཞིན་ཉིད་ཀྱི་ཚིག་གང་ཡིན་པ་དེ་ནི་མཐར་ཐུག་པའི་ཚིག་གོ །</s>
  </p>
  <p id="54">
    <s id="54:1">གང་མཐར་ཐུག་པའི་ཚིག་ཡིན་པ་དེ་ནི་ཟད་པ་དང་། འདོད་ཆགས་དང་བྲལ་བ་དང་འགོག་པའི་ཚིག་གོ །</s>
  </p>
  <p id="55">
    <s id="55:1">གང་ཟད་པ་དང་། འདོད་ཆགས་དང་བྲལ་བ་དང་། འགོག་པའི་ཚིག་ཡིན་པ་དེ་ནི་མྱ་ངན་ལས་འདས་[60a.7]པའི་ཚིག་སྟེ། </s>
  </p>
  <p id="56">
    <s id="56:1">ཚིག་མེད་པའི་ཚིག །ཀུན་ཏུ་སྦྱོར་བ་མེད་པའི་ཚིག །གདགས་པ་མེད་པའི་ཚིག་ཡིན་ནོ། །</s>
  </p>
  <p id="57">
    <s id="57:1">བཀོད་པ་མཐའ་ཡས་ཚིག་གཅིག་ཅེས་བྱ་བ་ནི་ཆོས་ཐམས་ཅད་དགེ་བ་དང་། མི་དགེ་བའི་ནང་དུ་ཡང་དག་པར་མི་འདུ་བ་ཡིན་ནོ། །</s>
  </p>
  <p id="58">
    <s id="58:1">ཚིག་གཅིག་པོ་གང་ཞེ་ན། འདོད་[60b.1]ཆགས་དང་བྲལ་བའི་ཚིག་སྟེ་འདོད་ཆགས་དང་བྲལ་བ་ལ་ནི་ཚིག་འགའ་ཡང་མེད་དོ། །</s>
  </p>
  <p id="59">
    <s id="59:1">འདོད་ཆགས་དང་བྲལ་བ་ཇི་ལྟ་བར་ཚིག་ཐམས་ཅད་ཀྱང་དེ་དང་འདྲ་སྟེ་འདི་ལྟར་ཚིག་རྣམ་པར་དག་པའི་ཕྱིར་ཚིག་ཐམས་ཅད་ནི་ཚིག་མེད་པ་ཡིན་ནོ། །</s>
  </p>
  <p id="60">
    <s id="60:1">ཚིག་རྣམ་པར་དག་པ་གང་ཡིན་པ་དེ་ཡང་མྱ་ངན་ལས་[60b.2]འདས་པ་རྣམ་པར་དག་པ་ཡིན་ལ། མྱ་ངན་ལས་འདས་པ་རྣམ་པར་དག་པ་གང་ཡིན་པ་དེ་ཡང་ཚིག་རྣམ་པར་དག་པ་ཡིན་ཏེ</s>
  </p>
  <p id="61">
    <s id="61:1">འདི་ལྟར་ཚིག་ཐམས་ཅད་ནི་བརྗོད་དུ་མེད་པ་ཡིན་ནོ། །</s>
  </p>
  <p id="62">
    <s id="62:1">ངག་གང་གིས་ཚིག་རྗོད་པར་བྱེད་པ་དེ་ཡང་ཕྱོགས་བཅུར་མི་དམིགས་ཏེ་</s>
  </p>
  <p id="63">
    <s id="63:1">གང་གིས་བརྗོད་པ་དང་།[60b.3]གང་ལ་བརྗོད་པ་དང་། གང་བརྗོད་པ་དང་། ཅིས་བརྗོད་པ་དང་། ཇི་ལྟར་བརྗོད་པ་དེ་དག་ཐམས་ཅད་ཡོད་པ་མ་ཡིན་ནོ། །</s>
  </p>
  <p id="64">
    <s id="64:1">གང་ཡོད་པ་མ་ཡིན་པ་དེ་ལ་ནི་མེད་པའི་དོན་དུ་རློམ་པར་ཡང་མི་བྱ། </s>
  </p>
  <p id="65">
    <s id="65:1">སྤྲོས་པར་ཡང་མི་བྱ་སྟེ། </s>
  </p>
  <p id="66">
    <s id="66:1">ཚིག་ཐམས་ཅད་ནི་རློམ་སེམས་མེད་པའི་ཚིག །སྤྲོས་[60b.4]པ་མེད་པའི་ཚིག་ཡིན་ནོ། །</s>
  </p>
  <p id="67">
    <s id="67:1">དེའི་ཕྱིར་རྣལ་འབྱོར་པ་ཚིག་དེ་དག་ཐམས་ཅད་ཡོངས་སུ་ཚོལ་ཞིང་རྣམ་པར་རྟོག་ན་འདོད་ཆགས་དང་བྲལ་བ་དང་། འགོག་པ་དང་མྱ་ངན་ལས་འདས་པར་འགྱུར་ཏེ། </s>
  </p>
  <p id="68">
    <s id="68:1">མྱ་ངན་ལས་འདས་པ་ནི་ཚིག་དེ་དང་ཐ་དད་པ་མ་ཡིན་ནོ། །</s>
  </p>
  <p id="69">
    <s id="69:1">ཚིག་དེ་ཉིད་ཀྱང་བརྗོད་དུ་[60b.5]མེད་པ་ཡིན་ཏེ། </s>
  </p>
  <p id="70">
    <s id="70:1">འདི་ལྟར་ཚིག་ཀྱང་གཞན། ངག་ཀྱང་གཞན་ལ། ངག་གང་གིས་ཚིག་སྟོན་པའི་ངག་དེ་ནི་དབང་མེད་པ། གསོབ་འདྲིད་པ་སྟེ། </s>
  </p>
  <p id="71">
    <s id="71:1">སླུ་བའི་ཆོས་ཅན་ཡིན་ནོ། །</s>
  </p>
  <p id="72">
    <s id="72:1">ཚིག་རྣམ་པར་དག་པ་བསྟན་པ་ལ་མཁས་པར་བྱ་བའི་ཕྱིར་གདགས་པ་མེད་པས་ཚིག་རྣམ་པར་[60b.6]རིག་པར་བྱེད་དེ། </s>
  </p>
  <p id="73">
    <s id="73:1">གང་འདོགས་པ་མེད་པ་དེ་ནི་འདོགས་པ་ཡིན་ནོ། །</s>
  </p>
  <p id="74">
    <s id="74:1">གང་འདོགས་པ་དེ་ནི་ཚིག་ཐ་དད་པ་ཡིན་ནོ། །</s>
  </p>
  <p id="75">
    <s id="75:1">གང་ཚིག་ཐ་དད་པ་དེ་ནི་རྣམ་པར་མི་རྟོག་པའོ། །</s>
  </p>
  <p id="76">
    <s id="76:1">གང་རྣམ་པར་མི་རྟོག་པ་དེ་ནི་རྟོག་པ་སྤངས་ཤིང་ཆོས་ཉིད་འདིའི་ནང་དུ་ཡང་དག་པར་འདུ་བ་ཡིན་ནོ། །</s>
  </p>
  <p id="77">
    <s id="77:1">དེ་[60b.7]ནི་རྣམ་པར་དཔྱོད་པ་མེད་པར་བྱ་བའི་ཕྱིར་གང་ལ་ཡང་ཐ་སྙད་ཀྱི་སྤྱོད་པ་ཀུན་ཏུ་མི་སྤྱོད་དེ། </s>
  </p>
  <p id="78">
    <s id="78:1">འདི་ལྟར་དེ་མི་སྤྱོད་རྣམ་པར་མི་སྤྱོད། </s>
  </p>
  <p id="79">
    <s id="79:1">ཡང་དག་པར་མི་སྤྱོད། </s>
  </p>
  <p id="80">
    <s id="80:1">ཉེ་བར་མི་སྤྱོད་དོ། །</s>
  </p>
  <p id="81">
    <s id="81:1">གང་དག་དེ་ལྟར་གནས་པ་དེ་དག་ནི་དེ་བཞིན་གཤེགས་པས་དེ་བཞིན་གཤེགས་པའི་ཐེག་པ་[61a.1]པའོ་ཞེས་གསུངས་ཏེ། </s>
  </p>
  <p id="82">
    <s id="82:1">ཆོས་ཅུང་ཟད་ཀྱང་མི་སྤྱོད་པར་བྱང་ཆུབ་སེམས་དཔའི་ས་ལ་ཀུན་ཏུ་སྤྱོད་པ་ཡིན་ནོ། །</s>
  </p>
  <p id="83">
    <s id="83:1">གང་དག་དེ་ལྟ་བུར་ཞུགས་པ་དེ་དག་ནི་གཟུངས་མཐའ་ཡས་པ་རྣམ་པར་སྦྱོང་བ་ལ་མཁས་པ་ཡིན་ནོ། །</s>
  </p>
  <p id="84">
    <s id="84:1">བཀོད་པ་མཐའ་ཡས་དེ་ལ་གཟུངས་ཀྱི་སྒོའི་[61a.2]ཚིག་གང་གིས་བྱང་ཆུབ་སེམས་དཔའ་རྣམས་གཟུངས་སོ་སོར་ཐོབ་ནས་</s>
  </p>
  <p id="85">
    <s id="85:1">ཆོས་ཀྱི་གཏེར་མཐའ་ཡས་པ་རབ་ཏུ་སྟོན་པར་འགྱུར་བ་དང་། རྒོལ་བ་ཐམས་ཅད་ཚར་བཅད་ནས་</s>
  </p>
  <p id="86">
    <s id="86:1">རྩོད་པ་མེད་པའི་ས་ལ་གནས་པར་འགྱུར་བ་དང་། ཉེ་བར་ཞི་བའི་ཆོས་རྒྱས་པར་བྱ་བ་ལ་འཇུག་པར་འགྱུར་[61a.3]བའི་གཟུངས་ཀྱི་སྒོའི་ཚིག་བསྟན་པར་བྱའོ། །</s>
  </p>
  <p id="87">
    <s id="87:1">གཟུངས་ཀྱི་སྒོའི་ཚིག་དེ་དག་ཀྱང་གང་ཞེ་ན། །</s>
  </p>
  <p id="88">
    <s id="88:1">སྱཱད་ཡ་ཐེ་དན། ཛ་ཡེ། བི་ཛ་ཡེ། ཨུ་ཀེ། ཨུ་ཀ་བ་ཏི། ཨཱ་ལོ་ཀེ། ཨ་ལོ་ཀ་བ་ཏི། པྲ་བྷེ། པྲ་བྷ་བ་ཏི། ནིར་དར་ཤ་ནེ། ནིར་དར་ཤ་ན་བ་ཏི། ཨརྠེ། ཨརྠ་[61a.4]བ་ཏི། ཤོ་དྷ་ནི། ཤོ་དྷ་ན་བ་ཏི། པ་རི་ཤོ་དྷ་ནེ། ཀྲི་ཡེ། བི་ཀྲི་ཡ་བ་ཏི། ཨུད་ཏ་ར་ཎི། ས་ར་ཎི། མ་ཧཱ་བི་ཛ་ཡེ། མ་ཧཱ་བི་ཛ་ཡབ་ཏི། ཨ་ནུ་སན་དྷི། ཨ་པྲ་ཏི་སན་དྷི། ཡུ་ག་པ་ཏི་ནད་དྷ། སིད་དྷི། སིད་དྷཱར་ཐ་བ་ཏི། མ་ཏི། མ་ཏེ་པྲ་བྷེ། ཨུད་ཏ་རེ་[61a.5]ཨུད་ཏ་ར་བ་ཏི། བི་ཙ་རེ། བི་ཙ་ར། ཨ་ནུ་སན་དྷི། ས་རེ། སར་བ་ཏི། སར་ཨ་ནུ་ག་ཏེ། </s>
  </p>
  <p id="89">
    <s id="89:1">ས་མེ་སམཱ་ར་བྷ་བི་ག་ཏེ། </s>
  </p>
  <p id="90">
    <s id="90:1">ག་ཏེ། ཨ་ནི་ག་ཏེ། </s>
  </p>
  <p id="91">
    <s id="91:1">ཨ་པྲ་ཏི་ནི་བར་ཏེ། </s>
  </p>
  <p id="92">
    <s id="92:1">བི་ཤེ་ཥེ། བི་ཤེ་ཥ་བ་ཏི། ཨ་བ་ཧི་ནི། ནི་བཧི་ནི། པྲ་བ་ཧི་ནི། ཨུ་ཧ་ཨུད་ཏ་ར་ཎེ། མཱ་[61a.6]ལ་བ་ན་ཡེ། ཨ་ཤེ་ཥྭེ། ཨ་ནུ་པ་ཤེ་ཥེ། ཨ་ནུ་ག་མེ། ཨ་པྲ་ཏི་ག་མེ། ཨ་ག་ཏེ། </s>
  </p>
  <p id="93">
    <s id="93:1">ཨ་ན་ག་ཏེ། ག་ཏི་བི་ཤོ་དྷ་ནི། པ་རི་ཤོ་དྷ་ནི། ཀཾ་ཀྵ་ཙྪེ་ད་ནི། ཡ་ཏེ་མ་ཏི་བྲ་ཏི་ཏེ། </s>
  </p>
  <p id="94">
    <s id="94:1">མ་ཏི་པི་ཤོ་དྷ་ནི། ས་མན་ཏ་ཨ་ནུ་ག་ཏེ། </s>
  </p>
  <p id="95">
    <s id="95:1">ས་མན་ཏ་པ་རི་བཱ་རེ། ས་མན་ཏ་བི་ཤོ་དྷ་ནི། ཨ་[61a.7]ནུ་པྲ་གྲི་ཧི། ཨ་ནུ་པྲ་གྲི་ཧི་ཏེ། </s>
  </p>
  <p id="96">
    <s id="96:1">ཧི་ནཱར་ཐེ། ཨརྠ་པིཤུད་དྷི། པ་ར་མེ། ཧེ་ཏུ་ནི་དྭི་སན་ནེ། པྲ་ཏཱི་ཏེ། </s>
  </p>
  <p id="97">
    <s id="97:1">པྲ་ཏྲཱི་ཏ་བ་ཏི། བི་ནིཤྩ་ཡེ། བི་ནིཤྩ་ཡ་ཨ་ནུ་ག་ཏེ། </s>
  </p>
  <p id="98">
    <s id="98:1">ཨ་ནན་ཏཱར་ཐེ། ཨ་ནན་ཏ་བི་གྲ་ཧི། མ་ད་བི་ཤུད་དྷི། ཨ་ནུ་གྲ་ཧེ། ཨ་གྲ་ཧ་བི་ཤོ་དྷ་ནི། ཨ་དྷྱད་མ་བི་ག་ཏེ།</s>
  </p>
  <p id="99">
    <s id="99:1">[61b.1]བ་ཧ་བ་བི་ཤོ་དྷ་ནི། བི་དྱཱ་ཨ་ནུ་ག་ཏི། བི་དྱཱ་ཨ་ནུ་སན་དྷི། པ་རི་ཤོ་དྷ་ནི། བཀོད་པ་མཐའ་ཡས་གསང་སྔགས་ཀྱི་ཚིག་བསྟན་པ་འདི་དག་ནི་གཟུངས་ཡོངས་སུ་ཤེས་པར་འགྱུར་བ་སྟེ། </s>
  </p>
  <p id="100">
    <s id="100:1">དེ་དག་གིས་བྱང་ཆུབ་སེམས་དཔའ་རྣམས་དེ་བཞིན་གཤེགས་པའི་ཆོས་ཀྱི་[61b.2]གཏེར་མཐའ་ཡས་པ་རྗེས་སུ་དྲན་པར་འགྱུར། </s>
  </p>
  <p id="101">
    <s id="101:1">སེམས་ཅན་རྣམས་ལ་ཡང་རབ་ཏུ་སྟོན་པར་འགྱུར། </s>
  </p>
  <p id="102">
    <s id="102:1">མི་སླུ་བའི་ས་ལ་གནས་ཤིང་དོན་དང་ཚིག་གི་ཚུལ་ཐམས་ཅད་ཀྱང་རྗེས་སུ་རྟོག་པར་འགྱུར། </s>
  </p>
  <p id="103">
    <s id="103:1">སངས་རྒྱས་ཀྱི་ཆོས་རབ་ཏུ་དབྱེ་བ་རྒྱ་ཆེན་པོ་ཚད་མེད་པ་ཡང་རྟོགས་པར་འགྱུར།</s>
  </p>
  <p id="104">
    <s id="104:1">[61b.3]ཇི་ལྟར་སྨོན་པ་ཡང་ཡོངས་སུ་རྫོགས་པར་འགྱུར་རོ། །བཀོད་པ་མཐའ་ཡས་དེ་ལ་ཇི་ལྟར་ན་བྱང་ཆུབ་སེམས་དཔའ་རྣམས་གཟུངས་ཀྱི་ཚུལ་ཐབས་མཁས་པ་ལྷག་པར་རྟོགས་པར་འགྱུར་བ་དང་། རྗེས་སུ་རྟོགས་ནས་</s>
  </p>
  <p id="105">
    <s id="105:1">ཀྱང་ཚུལ་དང་འཐུན་པའི་དགོངས་པ་ལ་མཁས་པའི་ཚུལ་ཀུན་ཤེས་[61b.4]པར་འགྱུར་བ་གཟུངས་ཀྱི་ཚུལ་རབ་ཏུ་དབྱེ་བ་ཀུན་ཤེས་པ་ལ་མཁས་པ་བསྟན་པར་བྱའོ། །</s>
  </p>
  <p id="106">
    <s id="106:1">ཇི་ལྟར་ཀུན་ཤེས་པར་འགྱུར་ཞེ་ན། </s>
  </p>
  <p id="107">
    <s id="107:1">བཀོད་པ་མཐའ་ཡས་མིག་ནི་གཟུགས་ཀུན་ཏུ་འཛིན་པ་ཡིན་ལ། རྣ་བ་ནི་སྒྲ་ཀུན་ཏུ་འཛིན་པ་ཡིན། </s>
  </p>
  <p id="108">
    <s id="108:1">སྣ་ནི་དྲི་ཀུན་ཏུ་འཛིན་པ་ཡིན། </s>
  </p>
  <p id="109">
    <s id="109:1">ལྕེ་ནི་རོ་ཀུན་[61b.5]ཏུ་འཛིན་པ་ཡིན། </s>
  </p>
  <p id="110">
    <s id="110:1">ལུས་ནི་རེག་བྱ་ཀུན་ཏུ་འཛིན་པ་ཡིན། </s>
  </p>
  <p id="111">
    <s id="111:1">ཡིད་ནི་ཆོས་ཀུན་ཏུ་འཛིན་པ་ཡིན་ནོ། །</s>
  </p>
  <p id="112">
    <s id="112:1">བཀོད་པ་མཐའ་ཡས་དེ་ལ་ཇི་ལྟར་ན་ནང་གི་ཆོས་དྲུག་པོ་དག་ཕྱིའི་ཆོས་རྣམས་སུ་འཛིན་པ་ཡིན་ཞེ་ན། </s>
  </p>
  <p id="113">
    <s id="113:1">བཀོད་པ་མཐའ་ཡས་གང་གི་ཚེ་བྱང་ཆུབ་སེམས་དཔའ་མིག་གིས་[61b.6]གཟུགས་མཐོང་བ་ན་དེ་ལ་མི་རྟག་པ་ཉིད་དུ་ཀུན་ཏུ་འཛིན་པར་བྱེད། </s>
  </p>
  <p id="114">
    <s id="114:1">སྐྱེ་བ་དང་འཇིག་པའི་ཆོས་ཅན་དུ་རབ་ཏུ་རྟོགས་པར་བྱེད། </s>
  </p>
  <p id="115">
    <s id="115:1">དེ་ལ་ཟད་པ་དང་། འདོད་ཆགས་དང་བྲལ་བ་དང་། འགོག་པར་ཀུན་ཏུ་འཛིན་པར་བྱེད་དོ། །</s>
  </p>
  <p id="116">
    <s id="116:1">དེ་ཤེས་རབ་ཀྱི་སྟོབས་ཆགས་པ་མེད་པ། །དྲན་པ་ལ་མཁས་པ།[61b.7]རྫབ་རྫུབ་མ་ཡིན་པས་ནང་གི་མིག་གི་ཁམས་ཀུན་ཏུ་འཛིན་པར་བྱེད་དེ། </s>
  </p>
  <p id="117">
    <s id="117:1">མིག་ལ་བདག་གམ། བདག་མེད་པར་ཉེ་བར་རྟོགས་པར་ནི་མི་བྱེད་དོ། །</s>
  </p>
  <p id="118">
    <s id="118:1">དེ་མིག་གི་སྐྱེ་མཆེད་རྣམ་པར་དག་པ་ལ་མཁས་པ་ལ་གནས་ཏེ། </s>
  </p>
  <p id="119">
    <s id="119:1">གཟུགས་ལ་དམིགས་པ་རྗེས་སུ་གཟུང་བའི་ཕྱིར་གཟུངས་ཀྱི་སྒོ་[62a.1]རྣམ་པར་སྦྱོང་བར་བྱེད་ཅིང་ཕྱི་དང་ནང་གི་ཆོས་དེ་ལས་གཞན་པ་ཀུན་ཏུ་སྦྱོར་བར་འགྱུར་བ་དག་དང་བྲལ་བའི་སྒོ་ནས་ལྡོག་པར་རྗེས་སུ་ལྟ། འདོད་ཆགས་དང་བྲལ་བར་རྗེས་སུ་ལྟ། འགོག་པར་རྗེས་སུ་ལྟ་ཞིང་གནས་ལ་ཅུང་ཟད་ཀྱང་སྤྲོས་པར་མི་བྱེད་དོ། །</s>
  </p>
  <p id="120">
    <s id="120:1">དེ་སྤྲོས་པ་[62a.2]མེད་པ་ཀུན་ཏུ་འཛིན་པ་ལ་མཁས་པས་རློམ་སེམས་མི་འབྱུང་བའི་གནས་ལ་གནས་ཤིང་། མིག་གི་རྣམ་པར་ཤེས་པ་དང་། མིག་གི་རྣམ་པར་ཤེས་པས་ཤེས་པར་བྱ་བའི་ཆོས་རྣམས་བཏང་སྙོམས་སུ་འཇོག་ཅིང་རློམ་པར་མི་བྱེད་དོ། །</s>
  </p>
  <p id="121">
    <s id="121:1">ཇི་ལྟར་མཐོང་བ་རྣམ་པར་དག་པ་བཞིན་ཆོས་[62a.3]རྣམས་སྒྱུ་མ་དང་འདྲ་བ་ཉིད་དུ་རྗེས་སུ་དྲན་པར་ཡང་བྱེད་དོ། །</s>
  </p>
  <p id="122">
    <s id="122:1">དེ་རྣམ་པར་ལྟ་བ་ཐུན་མོང་མ་ཡིན་པས་ཤེས་པ་དང་། ཤེས་བྱ་རྣམ་པར་དག་པ་ལ་མཁས་པ་ཀུན་ཏུ་འཛིན་པ་ན་བསོད་ནམས་དང་ཡེ་ཤེས་ཀྱི་ཕུང་པོ་རྒྱ་ཆེན་པོ་ཡོངས་སུ་འཛིན་པར་ཡང་འགྱུར་རོ། །དེ་བཞིན་དུ་རྣ་བ་[62a.4]དང་། སྣ་དང་། ལྕེ་དང་། ལུས་དང་། ཡིད་ཆོས་འཛིན་པའི་བར་དུ་ཡང་འཐུན་པར་སྦྱར་ཏེ</s>
  </p>
  <p id="123">
    <s id="123:1">དེ་ལ་བྱང་ཆུབ་སེམས་དཔའ་ཡིད་ཀྱིས་ཆོས་རྣམ་པར་ཤེས་པ་ན། </s>
  </p>
  <p id="124">
    <s id="124:1">ཆོས་ལ་མི་རྟག་པར་ཀུན་ཏུ་འཛིན་པར་བྱེད། </s>
  </p>
  <p id="125">
    <s id="125:1">ཆོས་རྣམས་སྐྱེ་བ་དང་། འཇིག་པའི་ཆོས་ཅན་དུ་ཡང་དག་[62a.5]པར་རྗེས་སུ་ལྟ་ཞིང་ཟད་པ་དང་། འདོད་ཆགས་དང་བྲལ་བ་དང་། འགོག་པར་ཀུན་ཏུ་འཛིན་པར་ཡང་བྱེད་དོ། །</s>
  </p>
  <p id="126">
    <s id="126:1">དེ་ཤེས་རབ་ཀྱི་སྟོབས་ཆགས་པ་མེད་པ། དྲན་པ་ལ་མཁས་པ་རྫབ་རྫུབ་མ་ཡིན་པས་ནང་གི་ཡིད་ཀྱི་སྐྱེ་མཆེད་ཀུན་ཏུ་འཛིན་པར་བྱེད་དེ། </s>
  </p>
  <p id="127">
    <s id="127:1">བདག་གམ་བདག་མེད་[62a.6]པར་སྤྲོས་པ་ཡང་མི་བྱེད་ལ་སྣ་ཚོགས་སུ་ཀུན་ཏུ་འཛིན་པ་ལ་མཁས་པས་ཡིད་ཀྱི་རྣམ་པར་ཤེས་པའི་ས་ལ་རབ་ཏུ་རྣམ་པར་འབྱེད་པར་བྱེད་དོ། །</s>
  </p>
  <p id="128">
    <s id="128:1">དེའི་འོག་ཏུ་ཡིད་ཀྱི་སྐྱེ་མཆེད་རྣམ་པར་དག་པ་ལ་མཁས་པ་ལ་གནས་ཏེ། </s>
  </p>
  <p id="129">
    <s id="129:1">ཆོས་ལ་དམིགས་པ་རྗེས་སུ་གཟུང་བའི་ཕྱིར། གཟུངས་ཀྱི་[62a.7]སྒོ་རྣམ་པར་སྦྱོང་བར་བྱེད་ཅིང་ཕྱི་དང་ནང་གི་ཆོས་དེ་ལས་གཞན་པ་ཀུན་ཏུ་སྦྱོར་བར་འགྱུར་བ་དག་དང་བྲལ་བའི་སྒོ་ནས་ལྡོག་པར་རྗེས་སུ་ལྟ། འདོད་ཆགས་དང་བྲལ་བར་རྗེས་སུ་ལྟ། འགོག་པར་རྗེས་སུ་ལྟ་ཞིང་གནས་ལ། ཅུང་ཟད་ཀྱང་སྐུར་པ་འདེབས་པའམ་སྤྲོས་པར་[62b.1]ནི་མི་བྱེད་དོ། །</s>
  </p>
  <p id="130">
    <s id="130:1">དེ་སྤྲོས་པ་མེད་པ་ཀུན་ཏུ་འཛིན་པ་ལ་མཁས་པས་རློམ་སེམས་མི་འབྱུང་བའི་གནས་ལ་གནས་ཤིང་ཡིད་ཀྱི་རྣམ་པར་ཤེས་པ་དང་། རྣམ་པར་ཤེས་པར་བྱ་བའི་ཆོས་རྣམས་བཏང་སྙོམས་སུ་འཇོག་ཅིང་སྤྲོས་པར་ཡང་མི་བྱེད། </s>
  </p>
  <p id="131">
    <s id="131:1">རློམ་པར་ཡང་མི་བྱེད་དོ། །</s>
  </p>
  <p id="132">
    <s id="132:1">ཇི་ལྟར་[62b.2]མཐོང་བ་རྣམ་པར་དག་པ་བཞིན་ཆོས་རྣམས་མཉམ་པ་ཉིད་དུ་རྗེས་སུ་དྲན་པར་ཡང་བྱེད། </s>
  </p>
  <p id="133">
    <s id="133:1">རྣམ་པར་ཤེས་པ་དང་། ཤེས་བྱ་རྣམ་པར་སྦྱོང་བ་ལ་མཁས་པ་ཀུན་འཛིན་པར་ཡང་བྱེད་ཅིང་རྣམ་པར་ལྟ་བ་ཐུན་མོང་མ་ཡིན་པས་བསོད་ནམས་དང་ཡེ་ཤེས་ཀྱི་ཕུང་པོ་རྒྱ་ཆེན་པོ་ཡོངས་[62b.3]སུ་འཛིན་པར་ཡང་འགྱུར་རོ། །དེ་དེ་ལྟར་ཕྱི་དང་ནང་གི་ཆོས་འདས་པ་དང་། མ་འོངས་པ་དང་། ད་ལྟར་བྱུང་བ་ཐམས་ཅད་ལ་ཤེས་རབ་ཀྱི་སྟོབས་དོན་གྱི་རྗེས་སུ་སོང་བའི་བློ་ཐབས་མཁས་པས་ཡོངས་སུ་ཟིན་པས་ཆོས་འགའ་ཡང་རྒྱུ་མེད་པར་ཡང་དག་པར་རྗེས་སུ་མི་ལྟ་ལ།[62b.4]རྒྱུ་དང་རྐྱེན་ལས་འབྱུང་བར་ཡང་དག་པར་རྗེས་སུ་མི་ལྟ་སྟེ། </s>
  </p>
  <p id="134">
    <s id="134:1">ཆོས་ཐམས་ཅད་ཕན་ཚུན་མི་ལྡན་པར་ཤེས་པར་བྱས་ནས་ཆོས་རྣམས་ཀྱི་རང་བཞིན་ཇི་ལྟ་བ་བཞིན་དུ་ཡང་དག་པར་རྗེས་སུ་འབྲང་ངོ་། །</s>
  </p>
  <p id="135">
    <s id="135:1">ཆོས་འདི་དག་ཐམས་ཅད་ནི་རང་བཞིན་གྱིས་འོད་གསལ་བ་སྟེ། </s>
  </p>
  <p id="136">
    <s id="136:1">ཕན་ཚུན་ཀུན་འཛིན་པ་[62b.5]དང་། རྗེས་སུ་འཐུན་པར་འཛིན་པས་ཆོས་རྣམས་ཀྱི་རྟེན་གྱི་ཚུལ་དུ་ཉེ་བར་གནས་པ་ཡིན་གྱི་ཆོས་ཐམས་ཅད་བསྡུས་ནས་</s>
  </p>
  <p id="137">
    <s id="137:1">ཐུན་མོང་གི་ཚུལ་དུ་གནས་པ་ནི་མ་ཡིན་ནོ། །</s>
  </p>
  <p id="138">
    <s id="138:1">ཆོས་གང་དག་སྐྱེ་བ་མེད་ཅིང་ལྡོག་པ་མེད་པ་དེ་དག་ནི་བརྗོད་པར་བྱ་བ་མ་ཡིན་ནོ། །</s>
  </p>
  <p id="139">
    <s id="139:1">ཆོས་གང་དག་དོན་དང་[62b.6]ལྡན་ཞིང་ཕན་ཚུན་སྐལ་བ་མཉམ་པ་དང་བྲལ་བ་དེ་དག་ཐམས་ཅད་ནི་ལྡན་པ་ཡང་མ་ཡིན། </s>
  </p>
  <p id="140">
    <s id="140:1">མི་ལྡན་པ་ཡང་མ་ཡིན་ནོ། །</s>
  </p>
  <p id="141">
    <s id="141:1">ཆོས་རྣམས་ནི་བྱེད་པ་པོ་མེད་པ། བྱེད་དུ་འཇུག་པ་པོ་མེད་པའོ། །</s>
  </p>
  <p id="142">
    <s id="142:1">ཆོས་རྣམས་ནི་སྲོག་མེད་པ། སེམས་ཅན་མེད་པ། གང་ཟག་མེད་པའོ། །</s>
  </p>
  <p id="143">
    <s id="143:1">[62b.7]ཆོས་ཐམས་ཅད་ནི་ཚིག་མངོན་པར་སྒྲུབ་པ་ཇི་ལྟ་བ་བཞིན་རྗེས་སུ་འཛིན་པས་མྱ་ངན་ལས་འདས་པ་དང་མཉམ་པའོ། །</s>
  </p>
  <p id="144">
    <s id="144:1">ཆོས་ཐམས་ཅད་ནི་ཆགས་པ་མེད་པ། ཆགས་པ་དང་མི་ལྡན་པ། ཆགས་པ་དང་བྲལ་བ་སྟེ། </s>
  </p>
  <p id="145">
    <s id="145:1">བཀོད་པ་མཐའ་ཡས་གཟུངས་རབ་ཏུ་དབྱེ་བ་ལ་མཁས་[63a.1]པ་བསྟན་པ་འདི་ནི་བྱང་ཆུབ་སེམས་དཔའ་རྣམས་ཀྱི་ཕྱི་དང་ནང་གི་ཆོས་དག་གིས་ཆོས་ཐམས་ཅད་ཉེ་བར་བརྟག་པར་བྱ་བ་ཡིན་ནོ། །</s>
  </p>
  <p id="146">
    <s id="146:1">དེ་ལྟར་བཤད་ན་བྱང་ཆུབ་སེམས་དཔའ་དེ་ནང་གི་གཞི་ཐམས་ཅད་ཀྱང་རབ་ཏུ་སྤོང་ལ་ཕྱི་རོལ་གྱི་ཡང་ལེན་པར་མི་བྱེད་དོ། །</s>
  </p>
  <p id="147">
    <s id="147:1">དེ་འདི་[63a.2]ལྟར་རྣམ་པར་རྟོག་པར་ཡང་བྱེད་དེ། </s>
  </p>
  <p id="148">
    <s id="148:1">ཀྱེ་མ་འཇིག་རྟེན་གནས་པ་འདི་ནི། འཁོར་བའི་འཁོར་ལོ་ཐོག་མ་དང་ཐ་མ་མེད་པར་ཞུགས་པ། མ་རིག་པས་ཟིན་པའི་རྗེས་སུ་སོང་བ། མ་རིག་པའི་སྒོ་ངའི་སྦུབས་སུ་ཆུད་ཅིང་འཁྱམ་རབ་ཏུ་འཁྱམ། ཀུན་ཏུ་རབ་ཏུ་འཁྱམ་པའོ། །</s>
  </p>
  <p id="149">
    <s id="149:1">འཁོར་[63a.3]བའི་འཁོར་ལོ་དེ་ཉིད་ཏུ་ཀུན་ཏུ་འགྱུར། </s>
  </p>
  <p id="150">
    <s id="150:1">རབ་ཏུ་འགྱུར་ཡང་འདི་ལ་འཁོར་བར་དམིགས་པ་ཡང་མེད། </s>
  </p>
  <p id="151">
    <s id="151:1">མངོན་པ་ཡང་མེད་དེ། </s>
  </p>
  <p id="152">
    <s id="152:1">འཁོར་བའི་འཁོར་ལོ་ཡོངས་སུ་འགྱུར་བའི་རྗེས་སུ་འགྲོ་བ་ཡང་དག་པ་ཡང་ཡོད་པ་མ་ཡིན་ནོ། །</s>
  </p>
  <p id="153">
    <s id="153:1">འཇིག་རྟེན་གནས་པ་དེ་ལྟ་བུ་ཡིན་ཡང་འདི་ལ་འཇིག་རྟེན་[63a.4]དུ་དམིགས་པ་ཡང་མེད། </s>
  </p>
  <p id="154">
    <s id="154:1">འཇིག་རྟེན་དུ་མངོན་པ་ཡང་མེད་དོ། །</s>
  </p>
  <p id="155">
    <s id="155:1">སེམས་ཅན་འདི་རྣམས་ནི་ཆོས་འདི་ལྟ་བུ་དག་རབ་ཏུ་མི་ཤེས་པས་འདི་ཉིད་དུ་རྒྱུ། །ཀུན་ཏུ་རྒྱུ། རྒྱུག །</s>
  </p>
  <p id="156">
    <s id="156:1">ཡོངས་སུ་རྒྱུག །</s>
  </p>
  <p id="157">
    <s id="157:1">རྗེས་སུ་རྒྱུག་གོ །</s>
  </p>
  <p id="158">
    <s id="158:1">ཀྱེ་མ་སེམས་ཅན་འདི་དག་ནི་དེ་ཉིད་མི་ཤེས་ཤིང་། ཡང་དག་པ་[63a.5]མ་ཡིན་པས་ཕྱིན་ཅི་ལོག་ཏུ་གྱུར་པ་སེམས་ཅན་མེད་པར་སེམས་ཅན་དུ་འདུ་ཤེས་པ་ལ་ཆགས་པ་སྟེ། </s>
  </p>
  <p id="159">
    <s id="159:1">སེམས་ཅན་དུ་འདུ་ཤེས་པའི་འཆིང་བས་བཅིངས་པ་ཡིན་ནོ། །</s>
  </p>
  <p id="160">
    <s id="160:1">ཀྱེ་མ་སེམས་ཅན་འདི་དག་ནི་ཆོས་རྣམས་རབ་ཏུ་མི་ཤེས་པས་འཇིག་པ་དང་། རྣམ་པར་འཇིག་པ་དང་། རབ་ཏུ་འཇིག་[63a.6]པའི་རྗེས་སུ་སོང་བ་སྟེ། </s>
  </p>
  <p id="161">
    <s id="161:1">ཡང་དག་པ་མ་ཡིན་པའི་ཕྱིར་རྒོལ་བ་དང་། གཡུལ་འགྱེད་པ། མུན་པའི་རྗེས་སུ་སོང་བ་ཡིན་ཡང་གང་དུ་ཡང་སོང་བ་མེད། </s>
  </p>
  <p id="162">
    <s id="162:1">གང་ནས་ཀྱང་འོང་བ་མེད་དོ། །</s>
  </p>
  <p id="163">
    <s id="163:1">ཀྱེ་མ་སེམས་ཅན་འདི་དག་ནི་ཀུན་ཏུ་ཆགས་པ་ལ་ཞེན་པ། ཀུན་ཏུ་ཆགས་པའི་འཆིང་བས་[63a.7]བཅིངས་པ་སྟེ། </s>
  </p>
  <p id="164">
    <s id="164:1">ཐར་པ་རབ་ཏུ་མི་ཤེས་པ་ཡིན་པས་བདག་གིས་སེམས་ཅན་རྣམས་ལ་ཕན་གདགས་པ་དང་། རྗེས་སུ་གཟུང་བའི་ཕྱིར་ཆོས་ཀྱི་ཚུལ་འདི་བསྟན་པར་བྱ་གོར་མ་ཆག་སྙམ་མོ། །བཀོད་པ་མཐའ་ཡས་བྱང་ཆུབ་སེམས་དཔའ་ཆོས་རྣམས་དེ་ལྟར་རབ་ཏུ་རྣམ་པར་[63b.1]འབྱེད་ན་</s>
  </p>
  <p id="165">
    <s id="165:1">མྱུར་དུ་ཆོས་རྣམས་ལ་སྣང་བ་ཆེན་པོ་ཡང་འཐོབ་པར་འགྱུར། </s>
  </p>
  <p id="166">
    <s id="166:1">སྒོ་ཡོངས་སུ་དག་པ་ཡང་རྗེས་སུ་འཐོབ་པར་འགྱུར། </s>
  </p>
  <p id="167">
    <s id="167:1">སོ་སོ་ཡང་དག་པར་རིག་པ་ཡང་ཀུན་ཏུ་འཛིན་པར་འགྱུར། </s>
  </p>
  <p id="168">
    <s id="168:1">བཟོད་པ་ཆེན་པོ་སྣང་བར་བྱ་བ་ལ་ཡང་བརྩོན་པར་འགྱུར། </s>
  </p>
  <p id="169">
    <s id="169:1">བྱམས་པ་ཆེན་པོ་དང་། སྙིང་རྗེ་ཆེན་[63b.2]པོ་ཡང་འཛིན་པར་འགྱུར། </s>
  </p>
  <p id="170">
    <s id="170:1">དགོངས་པ་བསྟན་པ་ལ་ཡང་མཁས་པར་འགྱུར། </s>
  </p>
  <p id="171">
    <s id="171:1">ཚིག་གི་རྣམ་གྲངས་ཀྱང་ཀུན་ཤེས་པར་འགྱུར། </s>
  </p>
  <p id="172">
    <s id="172:1">ཚིག་ཚད་མེད་པ་ཡང་ཤེས་པར་འགྱུར། </s>
  </p>
  <p id="173">
    <s id="173:1">སྔོན་གྱི་གནས་ཀྱང་རྗེས་སུ་དྲན་པར་འགྱུར། </s>
  </p>
  <p id="174">
    <s id="174:1">ཕན་ཡོན་ཡང་ཀུན་ཏུ་སྟོན་པར་འགྱུར་ཡང་ཆོས་འགའ་དང་ཡང་འགལ་[63b.3]བར་མི་བྱེད་ལ་སེམས་ཅན་རྣམས་རྩོད་པ་མེད་པའི་ལས་ལ་ཡང་འཛུད་པར་འགྱུར། </s>
  </p>
  <p id="175">
    <s id="175:1">ཕས་ཀྱི་རྒོལ་བ་ཐམས་ཅད་ཆོས་དང་འཐུན་པས་ཚར་གཅོད་པར་ཡང་འགྱུར། </s>
  </p>
  <p id="176">
    <s id="176:1">སེམས་ཅན་རྣམས་མུན་པ་ལས་རབ་ཏུ་ཐར་པར་བྱ་བའི་ཕྱིར་ཆོས་སྟོན་པར་ཡང་འགྱུར། </s>
  </p>
  <p id="177">
    <s id="177:1">ཕྱོགས་བཅུ་དག་ཏུ་[63b.4]དེ་བཞིན་གཤེགས་པ་རྣམས་ཀྱིས་ཆེད་དུ་རྗོད་པར་ཡང་འགྱུར། </s>
  </p>
  <p id="178">
    <s id="178:1">ཆོས་ཀྱི་སྣང་བ་ཆེན་པོ་གཏོང་བར་ཡང་འགྱུར། </s>
  </p>
  <p id="179">
    <s id="179:1">ཆོས་བསམ་གྱིས་མི་ཁྱབ་པའི་སྦྱིན་བདག་ཏུ་ཡང་འགྱུར། </s>
  </p>
  <p id="180">
    <s id="180:1">དེ་བཞིན་གཤེགས་པ་རྣམས་ཀྱི་ཆོས་ཀྱི་གཏེར་ལ་རྣམ་པར་སྤྱོད་ཅིང་ཀུན་ཏུ་རྨོངས་པར་ཡང་མི་[63b.5]འགྱུར་རོ། །སྨོན་ལམ་གྱི་བྱེ་བྲག་ཀུན་ཏུ་འཛིན་ཅིང་ཇི་ལྟར་སྨོན་པ་ཡང་ཡོངས་སུ་རྫོགས་པར་འགྱུར་རོ། །ཐབས་ལ་མཁས་པ་བསམ་གྱིས་མི་ཁྱབ་པ་ཡང་ལྷག་པར་རྟོགས་ཤིང་སེམས་ཅན་རྣམས་ཀྱི་བསམ་པ་སྒྲུབ་པ་ཡང་ཡང་དག་པར་སྐུལ་བར་འགྱུར་རོ། །སྔོན་[63b.6]གྱི་མཐའ་དང་ཕྱི་མའི་མཐའི་རྒྱུ་ཀུན་ཏུ་སྟོན་ཅིང་འདས་པ་དང་། མ་འོངས་པ་ལ་མཁས་པ་ངེས་པར་སྟོན་པར་ཡང་འགྱུར་རོ། །བཀོད་པ་མཐའ་ཡས་དེ་ལ་བྱང་ཆུབ་སེམས་དཔས་ཏིང་ངེ་འཛིན་གྱི་སྒོ་བསྒྲུབ་པ་ལ་མངོན་པར་བརྩོན་པར་བྱ་སྟེ</s>
  </p>
  <p id="181">
    <s id="181:1">བྱང་ཆུབ་སེམས་དཔའ་[63b.7]ཏིང་ངེ་འཛིན་གྱི་སྒོ་བསྒྲུབ་པ་ལ་མཁས་པས་གཟུངས་ཀྱི་སྒོ་བསྒྲུབ་པ་ལ་མཁས་པས་རྟོགས་པར་འགྱུར་རོ། །བྱང་ཆུབ་སེམས་དཔའ་གཟུངས་ཀྱི་སྒོ་བསྒྲུབ་པ་ལ་མཁས་པ་རྗེས་སུ་རྟོགས་པ་ནི་དགོངས་པའི་རྣམ་གྲངས་སྟོན་པ་ལ་ཡང་མཁས་པར་འགྱུར། </s>
  </p>
  <p id="182">
    <s id="182:1">ཡེ་ཤེས་ཀྱི་[64a.1]རྣམ་གྲངས་ལ་ཡང་འཇུག་པར་འགྱུར། </s>
  </p>
  <p id="183">
    <s id="183:1">ཆོས་ཟབ་མོའི་ཚུལ་ལ་ཡང་རྗེས་སུ་རྟོགས་པར་འགྱུར། </s>
  </p>
  <p id="184">
    <s id="184:1">བསྟན་པར་དགོད་པ་ཡང་ཤེས་པར་འགྱུར་ཞིང་གང་ལ་ཡང་ཡིད་གཉིས་སུ་མི་འགྱུར། </s>
  </p>
  <p id="185">
    <s id="185:1">གཞན་ལ་རག་མ་ལས་པའི་བཟོད་པ་ལ་གནས་ཤིང་བརྩོན་འགྲུས་[64a.2]ཆེན་པོ་རྩོམ་མཁས་པ་ལ་འཇུག་པར་ཡང་འགྱུར་རོ། །བཀོད་པ་མཐའ་ཡས་བྱང་ཆུབ་སེམས་དཔའ་སེམས་ཅན་ལ་སྙིང་བརྩེ་བས་ཆོས་ཐམས་ཅད་ཤེས་པ་ཡང་དག་པར་སྡུད་པ་ལ་མཁས་པ་ཀུན་ཏུ་ཚོལ་བ་ནི་ཐེག་པ་གང་ཡང་ཡང་དག་པར་མི་ཤེས་པ་མེད་དེ</s>
  </p>
  <p id="186">
    <s id="186:1">སངས་རྒྱས་ཀྱི་ཡེ་[64a.3]ཤེས་ཀྱང་ཐོབ་སླ་བར་འགྱུར། </s>
  </p>
  <p id="187">
    <s id="187:1">འཇིག་རྟེན་ཐམས་ཅད་ལས་མངོན་པར་འཕགས་པའི་ཤེས་པ་ཡེ་ཤེས་ཆེན་པོ་ཐམས་ཅད་མཁྱེན་པའི་ཡེ་ཤེས་ཀྱང་ཤིན་ཏུ་ལེགས་པར་སྦྱོང་བར་འགྱུར་རོ། །བཀོད་པ་མཐའ་ཡས་གཟུངས་ཀྱི་ཚུལ་ལ་མཁས་པའི་ཆོས་རིམ་པར་ཕྱེ་བ་བསྟན་པ་འདིར་[64a.4]ཆོས་གང་དག་གིས་བྱང་ཆུབ་སེམས་དཔའ་རྣམས་ཡང་དག་པར་སྡུད་པར་འགྱུར་ཞིང་ཅི་ནས་ཀྱང་བྱང་ཆུབ་སེམས་དཔའ་རྣམས་ལས་རྒྱ་ཆེན་པོས་ཡང་དག་པར་ཟིན་ཅིང་གསང་སྔགས་དང་། དགོངས་པ་དང་། བརྗོད་པའི་སྒྲ་དང་། ཡང་དག་པར་བརྗོད་པ་ཐམས་ཅད་ཀྱང་རྗེས་སུ་[64a.5]རྟོགས་པར་ཡང་འགྱུར། </s>
  </p>
  <p id="188">
    <s id="188:1">བློའི་རབ་ཏུ་དབྱེ་བ་ཤེས་པ་ལ་མཁས་པས་ཡང་ཁོང་དུ་ཆུད་པར་འགྱུར་བའི་ཆོས་དེ་དག་ཐམས་ཅད་བསྟན་པར་བྱའོ། །</s>
  </p>
  <p id="189">
    <s id="189:1">ཆོས་དེ་དག་ཀྱང་གང་ཞེ་ན། </s>
  </p>
  <p id="190">
    <s id="190:1">བཀོད་པ་མཐའ་ཡས་འདི་ལ་བྱང་ཆུབ་སེམས་དཔའ་ཚུལ་ཁྲིམས་ཀྱི་གཞི་ལ་མཁས་པ་ཡོངས་སུ་དག་[64a.6]པ་ལ་གནས་ཤིང་བདེན་པའི་བྱིན་གྱིས་བརླབས་ལ་མཁས་པ་ལ་གནས་པ་དང་། གཏོང་བ་ལ་མཁས་པ་ལ་གནས་པ་ཡང་འཕེལ་བར་བྱེད་དོ། །</s>
  </p>
  <p id="191">
    <s id="191:1">ངའི་མེད་པ་དང་། ཡོངས་སུ་འཛིན་པ་མེད་པའི་ཆོས་ཡོངས་སུ་ཚོལ་བ་ལ་མངོན་པར་བརྩོན་ཞིང་ཐབས་ཀྱི་གནས་སྒོམ་པར་བྱེད་པ་ན་[64a.7]ཆོས་ཐམས་ཅད་ཀྱི་ཚུལ་ལ་མཁས་པའི་གནས་རྟོགས་པར་ཡང་འགྱུར་ལ་ཡོངས་སུ་ཉམས་པའི་ཆོས་ཅན་དུ་ཡང་མི་འགྱུར་རོ། །དེ་ཕྱིར་མི་ལྡོག་པའི་ས་ལ་གནས་ཤིང་མྱུར་དུ་སྤོབས་པ་ཕུན་སུམ་ཚོགས་པས་མངོན་པར་འཕགས་པར་ཡང་འགྱུར། </s>
  </p>
  <p id="192">
    <s id="192:1">ཤེས་རབ་རྒྱ་མཚོ་ལྟ་བུས་རྣམ་པར་འཕེལ་བར་[64b.1]ཡང་འགྱུར་རོ། །བཀོད་པ་མཐའ་ཡས་ཕྱི་མའི་དུས་ན་བྱང་ཆུབ་སེམས་དཔའ་གང་དག་ཆོས་ཟབ་མོའི་ཚུལ་བསྟན་ན་</s>
  </p>
  <p id="193">
    <s id="193:1">དོན་དུ་གཉེར་ཞིང་དེ་བཞིན་གཤེགས་པའི་ཆོས་ཀྱི་མཛོད་རྣམ་པར་དབྱེ་བར་འདོད་ཅིང་མོས་ལ། ལྷག་པའི་བསམ་པ་ཕུན་སུམ་ཚོགས་པ། བསམ་པ་དགེ་བ། སེམས་[64b.2]བཟང་བ་དེ་དག་མ་གཏོགས་པར་གཞན་འགའ་ཡང་ཆོས་འདི་དག་ལེན་པར་འགྱུར་བ་མེད་དེ</s>
  </p>
  <p id="194">
    <s id="194:1">ཆོས་ཀྱི་ཚུལ་འདི་ལ་བརྩོན་ཞིང་སློབ་པར་འཇུག་པ་དེ་དག་ནི་རྣམ་གྲངས་བསྟན་པ་ཡང་རྗེས་སུ་རྟོགས་པར་འགྱུར། </s>
  </p>
  <p id="195">
    <s id="195:1">ཆོས་རྣམས་ཀྱི་ངོ་བོ་ཉིད་ཀྱི་རང་བཞིན་ཡང་རྗེས་སུ་རྟོགས་པར་འགྱུར་རོ། །[64b.3]བཀོད་པ་མཐའ་ཡས་དེ་བཞིན་གཤེགས་པ་ནི་རྣམ་གྲངས་ཀྱིས་ཆོས་སྟོན་པར་ཡང་མཛད་ལ་དེ་བཞིན་གཤེགས་པ་ཆོས་ཀྱི་རང་བཞིན་དང་འགལ་བར་ཡང་མི་མཛད་ཅིང་། ཆོས་ཀྱི་རང་བཞིན་དང་མི་འགལ་བར་རྗོད་པ་ཡང་མཛད་དོ། །</s>
  </p>
  <p id="196">
    <s id="196:1">ཆོས་ཐམས་ཅད་བྱས་པ་མེད་པར་ཡང་རྗོད་ལ། ཆོས་[64b.4]རྣམས་ལ་བརྗོད་པའམ། རྗོད་པར་བྱེད་པ་ཡང་མི་སྟོན་ཏོ། །</s>
  </p>
  <p id="197">
    <s id="197:1">བཀོད་པ་མཐའ་ཡས་དེ་བཞིན་གཤེགས་པ་ནི་སྟོན་པ་ལ་མཁས་པའི་ཕ་རོལ་ཏུ་ཕྱིན་པ་ཡང་རྟོགས་ལ་དེ་བཞིན་གཤེགས་པས་ཆོས་འགའ་ཡང་རྟོགས་པ་ཡང་མེད། </s>
  </p>
  <p id="198">
    <s id="198:1">རྗེས་སུ་རྟོགས་པ་ཡང་མེད། </s>
  </p>
  <p id="199">
    <s id="199:1">ཡང་དག་པར་རྟོགས་པ་[64b.5]ཡང་མེད་དོ། །</s>
  </p>
  <p id="200">
    <s id="200:1">དེ་བཞིན་གཤེགས་པ་ནི་ཆོས་འགའ་ཡང་དོར་བར་བྱ་བའི་ཕྱིར་ཆོས་སྟོན་པར་མི་མཛད་དེ། </s>
  </p>
  <p id="201">
    <s id="201:1">ཆོས་གང་ཡང་སོ་སོར་སྤང་བར་བྱ་བའི་ཕྱིར་ཡང་མ་ཡིན། </s>
  </p>
  <p id="202">
    <s id="202:1">བསྐྱེད་པར་བྱ་བའི་ཕྱིར་ཡང་མ་ཡིན། </s>
  </p>
  <p id="203">
    <s id="203:1">ཐོབ་པར་བྱ་བའི་ཕྱིར་ཡང་མ་ཡིན། </s>
  </p>
  <p id="204">
    <s id="204:1">མི་ཐོབ་པར་བྱ་བའི་ཕྱིར་ཡང་མ་ཡིན་[64b.6]ནོ། །</s>
  </p>
  <p id="205">
    <s id="205:1">དེ་བཞིན་གཤེགས་པ་ནི་མི་དམིགས་པ་ལ་གནས་པ་ཡིན་ཡང་། དེ་བཞིན་གཤེགས་པ་གནས་པ་ཡང་མ་ཡིན། </s>
  </p>
  <p id="206">
    <s id="206:1">མི་གནས་པ་ཡང་མ་ཡིན་ནོ། །</s>
  </p>
  <p id="207">
    <s id="207:1">དེ་ཅིའི་ཕྱིར་ཞེ་ན། །དེ་བཞིན་གཤེགས་པ་ནི། གང་གིས་ཀྱང་རྣམ་པར་གཞག་པར་བྱ་བ་མ་ཡིན་ནོ། །</s>
  </p>
  <p id="208">
    <s id="208:1">དེ་བཞིན་གཤེགས་པས་དེ་བཞིན་[64b.7]གཤེགས་པ་དེ་འདི་ལྟར་གནས་སོ། །</s>
  </p>
  <p id="209">
    <s id="209:1">དེ་ལྟར་གནས་སོ་ཞེས་མིང་དུ་བརྗོད་པ་གང་ཡིན་པ་དེ་ཡང་གཅིག་པ་ཉིད་ཀྱང་མ་ཡིན། </s>
  </p>
  <p id="210">
    <s id="210:1">ཐ་དད་པ་ཉིད་ཀྱང་མ་ཡིན་ཏེ། </s>
  </p>
  <p id="211">
    <s id="211:1">དེ་བཞིན་གཤེགས་པ་ནི་འགྲོ་བ་དང་འོང་བར་གདགས་པར་བྱ་བ་མ་ཡིན་ནོ། །</s>
  </p>
  <p id="212">
    <s id="212:1">དེ་བཞིན་གཤེགས་[65a.1]པ་ནི་སྤྲོས་པ་མེད་པ་སྟེ། </s>
  </p>
  <p id="213">
    <s id="213:1">སྤྲོས་པ་ལས་ཡང་དག་པར་འདས་པ་ཡིན་ཡང་གང་ལས་ཀྱང་འདའ་བ་མེད་དོ། །</s>
  </p>
  <p id="214">
    <s id="214:1">དེ་བཞིན་གཤེགས་པ་ལ་ལྷག་པར་འདས་པ་མེད་དེ། </s>
  </p>
  <p id="215">
    <s id="215:1">འདི་ལྟར་དེ་བཞིན་གཤེགས་པས་དེ་བཞིན་གཤེགས་པ་ལ་ལྷག་པར་འདས་པ་མེད་པར་ཡང་མཁྱེན་ཏོ། །</s>
  </p>
  <p id="216">
    <s id="216:1">[65a.2]དེ་བཞིན་གཤེགས་པས་དེ་བཞིན་གཤེགས་པ་མཁྱེན་པ་ཡང་མེད་དེ། </s>
  </p>
  <p id="217">
    <s id="217:1">དེ་བཞིན་གཤེགས་པ་ནི་ཕྱིན་ཅི་མ་ལོག་པ་དེ་བཞིན་ཉིད་དང་། གཞན་མ་ཡིན་པ་དེ་བཞིན་ཉིད་དུ་ཡང་མཁྱེན་པ་མེད་དོ། །</s>
  </p>
  <p id="218">
    <s id="218:1">དེ་བཞིན་གཤེགས་པ་ནི་ཇི་ལྟར་ཆོས་ཅུང་ཟད་ཀྱང་ཀུན་ཏུ་མི་སྟོན་པ་དེ་ལྟར་དེ་བཞིན་[65a.3]གཤེགས་པ་ཉིད་དུ་སྟོན་པར་མཛད་ཅིང་། ངེས་པར་སྟོན་པར་ཡང་མི་མཛད། </s>
  </p>
  <p id="219">
    <s id="219:1">ཡང་དག་པར་སྟོན་པར་ཡང་མི་མཛད་དོ། །</s>
  </p>
  <p id="220">
    <s id="220:1">དེ་བཞིན་གཤེགས་པ་ནི་ཆོས་ཐམས་ཅད་ཀྱི་རང་བཞིན་ཇི་ལྟ་བ་བཞིན་དུ་གནས་པར་གྱུར་པ་ཡིན་ཡང་ཆོས་རྣམས་ཀྱི་རང་བཞིན་གང་ཡིན་པ་དེ་ནི་གདགས་[65a.4]པར་བྱ་བ་མ་ཡིན་ནོ། །</s>
  </p>
  <p id="221">
    <s id="221:1">ཆོས་རྣམས་ལ་ནི་རང་བཞིན་མེད་དེ། </s>
  </p>
  <p id="222">
    <s id="222:1">འདི་ལྟར་དེ་བཞིན་གཤེགས་པས་ཆོས་ཐམས་ཅད་ནི་མ་བྱས་པ། འགྱུར་བ་མེད་པ། ཡང་དག་པར་མ་སྐྱེས་པ། མ་འགགས་པ། མ་བྲལ་བའོ། །</s>
  </p>
  <p id="223">
    <s id="223:1">ཆོས་ཐམས་ཅད་ནི་ཤིན་ཏུ་རྣམ་པར་དག་པ་སྟེ། </s>
  </p>
  <p id="224">
    <s id="224:1">ཐོབ་[65a.5]པ་ཡང་མེད། </s>
  </p>
  <p id="225">
    <s id="225:1">ཡང་དག་པར་ཐོབ་པ་ཡང་མེད་དོ། །</s>
  </p>
  <p id="226">
    <s id="226:1">ཆོས་ཐམས་ཅད་ནི་དམིགས་སུ་མེད་པའོ་ཞེས་གསུངས་སོ། །</s>
  </p>
  <p id="227">
    <s id="227:1">ཆོས་ཐམས་ཅད་ནི་མངོན་པར་རྟོགས་པ་མེད་པ་སྟེ་འདི་ལྟར་ཆོས་འགའ་ཡང་ཐོབ་པ་མེད་དོ། །</s>
  </p>
  <p id="228">
    <s id="228:1">ཆོས་དེ་ནི་ཅུང་ཟད་ཀྱང་ཐོབ་པར་བྱ་བ་མ་ཡིན་ཏེ་ཉེ་བར་རྟོགས་པའི་[65a.6]ཆོས་ནི་ཆོས་ཀྱང་མ་ཡིན། </s>
  </p>
  <p id="229">
    <s id="229:1">གང་གིས་ཀྱང་ཉེ་བར་རྟོགས་པ་ཡང་མེད། </s>
  </p>
  <p id="230">
    <s id="230:1">ཐོབ་པ་ཡང་མེད། </s>
  </p>
  <p id="231">
    <s id="231:1">སོ་སོར་ཐོབ་པ་ཡང་མེད་དོ། །</s>
  </p>
  <p id="232">
    <s id="232:1">དེ་ལྟ་བས་ན་ཆོས་ཐམས་ཅད་ནི་སྐྱེ་བ་མེད་པས་ཉེ་བར་རྟོགས་པ་ཡང་མེད་པ་ཡིན་ནོ། །</s>
  </p>
  <p id="233">
    <s id="233:1">དེ་བཞིན་གཤེགས་པ་རྣམས་ཀྱི་བསྟན་པ་མངོན་པར་སྒྲུབ་པ་རྣམ་[65a.7]པར་སྦྱང་བའི་ཕྱིར་འཕགས་པའི་ཆོས་སུ་གདགས་པར་བརྗོད་པ་འབྱུང་བར་བསྟན་པ་གང་ཡིན་པ་དེ་ཡང་འཕགས་པའི་ཆོས་ཅུང་ཟད་ཀྱང་ཐོབ་པ་མེད་དོ། །</s>
  </p>
  <p id="234">
    <s id="234:1">འཕགས་པ་རྣམས་ལ་ནི་ཆོས་སམ། ཆོས་མ་ཡིན་པ་ཅུང་ཟད་ཀྱང་མེད་དེ། </s>
  </p>
  <p id="235">
    <s id="235:1">ཆོས་ལ་ཡང་འཕགས་པའམ། འཕགས་[65b.1]པ་མ་ཡིན་པ་ཅུང་ཟད་ཀྱང་མེད་དོ། །</s>
  </p>
  <p id="236">
    <s id="236:1">འདི་ལ་དེ་བཞིན་གཤེགས་པ་རྣམས་ཀྱི་བསྟན་པ་མངོན་པར་སྒྲུབ་པ་ནི་ཆོས་འགའ་ཡང་སྦྱོར་བ་ཡང་མེད། </s>
  </p>
  <p id="237">
    <s id="237:1">མི་སྦྱོར་བ་ཡང་མེད་པ་སྟོན་པ་ཡིན་པར་ཁོང་དུ་ཆུད་པར་བྱའི་ཐ་སྙད་ཀྱི་རྗེས་སུ་འབྲང་བར་བྱ་བ་ནི་མ་ཡིན་ནོ། །</s>
  </p>
  <p id="238">
    <s id="238:1">དེ་བཞིན་གཤེགས་[65b.2]པ་ནི་ཆོས་སུ་འདོགས་པར་ཡང་མཛད་ལ། ཆོས་རྣམ་པར་གནས་པ་འདོགས་པར་ཡང་མི་མཛད་དོ། །</s>
  </p>
  <p id="239">
    <s id="239:1">དེ་བཞིན་གཤེགས་པ་ནི་ཆོས་མ་ཡིན་པ་སྟོན་པར་ཡང་མཛད་ལ། ཆོས་མ་ཡིན་པ་རྣམ་པར་གནས་པ་འདོགས་པར་ཡང་མི་མཛད་དོ། །</s>
  </p>
  <p id="240">
    <s id="240:1">དེ་བཞིན་གཤེགས་པ་ནི་དགེ་བ་[65b.3]དང་། མི་དགེ་བར་སྟོན་པར་ཡང་མཛད་ལ། དགེ་བ་དང་མི་དགེ་བ་རྣམ་པར་གནས་པ་འདོགས་པར་ཡང་མི་མཛད་དོ། །</s>
  </p>
  <p id="241">
    <s id="241:1">དེ་བཞིན་གཤེགས་པ་ནི་ཆོས་ཐམས་ཅད་སྟོན་པར་ཡང་མཛད་ལ། ཆོས་ཐམས་ཅད་རྣམ་པར་གནས་པ་འདོགས་པར་ཡང་མི་མཛད་དོ། །</s>
  </p>
  <p id="242">
    <s id="242:1">དེ་བཞིན་[65b.4]གཤེགས་པ་ནི་ཆོས་ཐམས་ཅད་གདགས་པ་མེད་པར་སྟོན་པར་ཡང་མཛད་ལ། གདགས་པ་མེད་པ་རྣམ་པར་གནས་པ་འདོགས་པར་ཡང་མི་མཛད་དོ། །</s>
  </p>
  <p id="243">
    <s id="243:1">བཀོད་པ་མཐའ་ཡས་དེ་བཞིན་གཤེགས་པའི་ཆོས་བསྟན་པ་འདི་ནི་ཤིན་ཏུ་ཟབ་སྟེ་ཆོས་ཟབ་མོ་ལ་ཡོངས་སུ་སྦྱང་བ་མ་བྱས་[65b.5]པས་ཀུན་ཤེས་པར་ནུས་པ་མ་ཡིན་ནོ། །</s>
  </p>
  <p id="244">
    <s id="244:1">བཀོད་པ་མཐའ་ཡས་བྱང་ཆུབ་སེམས་དཔའ་མངོན་པར་རྫོགས་པར་བྱང་ཆུབ་པར་འདོད་པ་འཁོར་བ་ལས་ཡོངས་སུ་འགྲོལ་བར་འདོད་པས་དེ་བཞིན་གཤེགས་པ་རྣམས་ཀྱི་བསྟན་པ་མངོན་པར་བསྒྲུབ་པ་བཤད་པ་རྗེས་སུ་རྟོགས་པར་བྱའོ། །</s>
  </p>
  <p id="245">
    <s id="245:1">[65b.6]བཀོད་པ་མཐའ་ཡས་བྱང་ཆུབ་སེམས་དཔའ་གང་གི་ཚེ་ཆོས་འདི་དག་ལ་ནེམ་ནུར་མེད་ཅིང་ཐེ་ཙོམ་མེད་པར་རབ་ཏུ་རྣམ་པར་འབྱེད་པ་ན་ཆོས་འགའ་ཡང་ལེན་པར་ཡང་མི་བྱེད། </s>
  </p>
  <p id="246">
    <s id="246:1">འདོར་བར་ཡང་མི་བྱེད། </s>
  </p>
  <p id="247">
    <s id="247:1">ཆོས་འགའ་ཡང་སྐྱེད་པར་ཡང་མི་བྱེད། </s>
  </p>
  <p id="248">
    <s id="248:1">འགག་པར་ཡང་མི་བྱེད། </s>
  </p>
  <p id="249">
    <s id="249:1">ཆོས་འགའ་[65b.7]ཡང་སྤྲོས་པར་ཡང་མི་བྱེད་དོ། །</s>
  </p>
  <p id="250">
    <s id="250:1">བདེན་པ་མངོན་པར་བསྒྲུབ་པ་ལ་ཡང་ཉེ་བར་སྦྱོར་ལ། བདེན་པ་མངོན་པར་བསྒྲུབ་པ་བསྟན་པ་ལ་མངོན་པར་ཞེན་པར་ཡང་མི་བྱེད་དེ། </s>
  </p>
  <p id="251">
    <s id="251:1">དེ་ལྟར་ཆོས་ཀྱི་སྒོ་ཡོངས་སུ་དག་པ་ཀུན་ཤེས་པར་འགྱུར་ཞིང་ཏིང་ངེ་འཛིན་གྱི་སྒོ་མངོན་པར་བསྒྲུབ་པས་ཡོངས་སུ་[66a.1]སྦྱང་བ་བྱས་པ་ཡིན་ནོ། །</s>
  </p>
  <p id="252">
    <s id="252:1">བཀོད་པ་མཐའ་ཡས་འདི་ལྟ་སྟེ་དཔེར་ན། </s>
  </p>
  <p id="253">
    <s id="253:1">རིའི་རྒྱལ་པོ་རི་རབ་ནི་སེམས་ཅན་བསོད་ནམས་བྱས་པ། དགེ་བའི་རྩ་བ་བསྐྱེད་པ། གཞལ་མེད་ཁང་ལ་ཡོངས་སུ་ལོངས་སྤྱོད་པ་རྣམས་ཀྱི་གནས་སུ་འགྱུར་ཞིང་སེམས་ཅན་དེར་སྐྱེས་པ་རྣམས་ཀྱང་རབ་ཏུ་[66a.2]དགའ་བར་འགྱུར་རོ། །དེ་བཞིན་དུ་ཆོས་རིན་པོ་ཆེ་ཀུན་ནས་བསྡུས་པ་འདི་ཡང་བྱང་ཆུབ་སེམས་དཔའ་དགེ་བའི་རྩ་བ་བསྐྱེད་པ་རྣམས་ལ་སྟོན་པར་འགྱུར་ཏེ</s>
  </p>
  <p id="254">
    <s id="254:1">རིན་པོ་ཆེ་དེས་ཀྱང་བྱང་ཆུབ་སེམས་དཔའ་ཐམས་ཅད་མཁྱེན་པའི་ཡེ་ཤེས་རིན་པོ་ཆེ་འཐོབ་ཅིང་ཆོས་བླ་ན་མེད་པ་ཤེས་པ་རིན་པོ་ཆེའི་རྗེས་སུ་[66a.3]འགྲོ་བར་ཡང་འགྱུར་རོ། །བཀོད་པ་མཐའ་ཡས་ཆོས་ཐམས་ཅད་ཡང་དག་པར་བསྡུས་པའི་མདོ་སྡེ་འདི་ནི་ཆོས་ཀྱི་གཏེར་གྱི་གཟུངས་ཡང་དག་པར་རབ་ཏུ་བསྟན་པར་བྱ་བའི་ཕྱིར་དེ་བཞིན་གཤེགས་པ་རྣམས་ལས་འབྱུང་སྟེ</s>
  </p>
  <p id="255">
    <s id="255:1">ཆོས་ཀྱི་གཟུངས་རྒྱ་ཆེན་པོ་འདི་རབ་ཏུ་འབྱུང་ཡང་ཉེ་བར་[66a.4]གནས་པ་ནི་མ་ཡིན་ནོ། །</s>
  </p>
  <p id="256">
    <s id="256:1">དེ་བཞིན་གཤེགས་པ་རྣམས་ཀྱི་བསྟན་པ་གང་ཡིན་པ་དེ་ཐམས་ཅད་ནི་སྒོ་མཐའ་ཡས་པའི་གཟུངས་ལས་འབྱུང་སྟེ། </s>
  </p>
  <p id="257">
    <s id="257:1">དེ་བཞིན་གཤེགས་པ་ནི་སྒོ་རྣམ་པར་སྦྱང་བ་དང་། མདོ་སྡེ་ཐམས་ཅད་ཡང་དག་པར་བསྡུ་བའི་ཕྱིར་ཆོས་རྣམས་ཀྱི་གཟུངས་ཀྱི་ཚུལ་འདི་[66a.5]སྟོན་པར་མཛད་དོ། །</s>
  </p>
  <p id="258">
    <s id="258:1">མདོ་སྡེ་ཐམས་ཅད་ཡང་དག་པར་སྡུད་པར་བྱེད་པའི་གཟུངས་འདི་ནི་བྱེད་པ་མེད་པ། མི་འགྱུར་བ། མཐའ་མེད་པ། དབུས་མེད་པ། མཐར་ཐུག་པ་མེད་པ་སྟེ། </s>
  </p>
  <p id="259">
    <s id="259:1">གཟུངས་འདི་ནི་རྩོམ་པ་ཚད་མེད་པ་ཡིན་ནོ། །</s>
  </p>
  <p id="260">
    <s id="260:1">གཟུངས་ཀྱི་སྒོ་འདི་ནི་ཕྱོགས་བཅུའི་[66a.6]འཇིག་རྟེན་གྱི་ཁམས་ཀུན་ཏུ་དེ་བཞིན་གཤེགས་པའི་བྱིན་གྱི་རླབས་ཀྱིས་སྤྱོད་དེ། </s>
  </p>
  <p id="261">
    <s id="261:1">བཀོད་པ་མཐའ་ཡས་དེ་ནི་ཆོས་བསྟན་པ་འདི་ལ་གཟུངས་ཀྱི་སྒོ་རིམ་པར་ཕྱེ་བའི་ཆོས་ཀྱི་ཚུལ་བརྗོད་པ་དང་པོ་ཡིན་ནོ། །</s>
  </p>
  <p id="262">
    <s id="262:1">བཀོད་པ་མཐའ་ཡས་གང་དུ་ཆོས་ཐམས་ཅད་ཡང་དག་པར་འདུ་བར་འགྱུར་[66a.7]བ་དེ་ལ་ནི་བྱང་ཆུབ་སེམས་དཔའ་ཆོས་ཀྱི་ཚུལ་འདི་རྗེས་སུ་རྟོགས་པ། ཆོས་ཀྱི་རྒྱུན་རབ་ཏུ་མ་ཆད་པ་ལ་འཇུག་པར་འདོད་པ། ཆོས་ཐམས་ཅད་གནས་པ་མེད་པའི་ཕྱག་རྒྱའི་རྗེས་སུ་འབྲང་བར་འདོད་པ། གསང་སྔགས་དང་དགོངས་པ་ཁོང་དུ་ཆུད་པ་ཉམས་པ་མེད་པ། བརྩོན་[66b.1]འགྲུས་ཆེན་པོ་རྩོམ་པའི་སྦྱོར་བ་ལ་ཞུགས་པ། ཆོས་འདི་ཡང་དག་པར་ཤེས་ཤིང་ཆོས་རྣམས་ཀྱི་ངོ་བོ་ཉིད་ཀྱི་མཚན་ཉིད་རྟོགས་པ་རྣམས་ཀྱིས་བརྗོད་པ་དང་། བསྟན་པ་གང་གིས་ཀྱང་ཐ་སྙད་གདགས་པར་བྱ་བ་མ་ཡིན་ལ། གསང་སྔགས་དང་དགོངས་པ་ཐམས་ཅད་ཉེ་བར་བཟུང་[66b.2]ནས་ཡང་དག་པར་རྟོགས་པར་བྱ་ཞིང་སེམས་ཅན་ཐམས་ཅད་ལ་ཕན་པ་དང་། བདེ་བའི་ཕྱིར་ཡི་གེ་ཟུང་དུ་བརྗོད་པ་ཤེས་པ་ལ་རྗེས་སུ་འཇུག་པ། རྣམ་པར་དབྱེ་བའི་ཚུལ་བསྟན་པ་ཁོང་དུ་ཆུད་པ། ཆོས་ཐམས་ཅད་རབ་ཏུ་དབྱེ་བ་ཤེས་པ་རྗེས་སུ་དྲན་པས་བག་ལ་ཉལ་གྱི་དོན་[66b.3]བསྟན་པ་དཔེ་དང་ཡང་དག་པར་སྦྱར་བར་བྱ་བ་སྡུ་བར་བྱའོ། །</s>
  </p>
  <p id="263">
    <s id="263:1">བྱང་ཆུབ་སེམས་དཔའ་ཆོས་ཀྱི་འབེལ་བའི་གཏམ་བརྗོད་པ། ཆོས་སྟོན་པ་ལ་རབ་ཏུ་འཇུག་པ། བརྩེ་ཞིང་ཕན་འདོགས་པར་འདོད་པའི་སེམས་དང་ལྡན་པ། སངས་རྒྱས་ཀྱི་ཡེ་ཤེས་འདོད་པ། ཆོས་གང་ལ་[66b.4]ཡང་མངོན་པར་ཆགས་པ་མེད་པ། ཀུན་ཏུ་ཆགས་པ་མེད་པའི་ས་ལ་གནས་པ། ཆོས་ཤེས་པ་དང་། གཉིས་སུ་མེད་པའི་ཡེ་ཤེས་ལ་འཇུག་པ། རྫབ་རྫུབ་མ་ཡིན་པ། ནང་ཤེས་པ་དང་། ཕྱི་རོལ་ཤེས་པ་གཉིས་སུ་མི་སྟོན་པས་འཇིག་རྟེན་ལ་ཆོས་འོལ་བྱི་ཙམ་དུ་[66b.5]བསྟན་པར་མི་བྱའི། སྙོམ་ལས་མེད་པའི་བརྩོན་འགྲུས་ཀྱིས་གོང་ནས་གོང་དུ་ཆོས་ཡོངས་སུ་བཙལ་བ་ལ་མཁས་པ་ལ་མངོན་པར་བརྩོན་པར་ཡང་བྱ། </s>
  </p>
  <p id="264">
    <s id="264:1">ཚིག་ཐམས་ཅད་ཀྱང་ཅི་ནས་ཀྱང་མི་འགལ་བ་དེ་ལྟར་རྗེས་སུ་འཐུན་པར་ཡང་བྱ། </s>
  </p>
  <p id="265">
    <s id="265:1">བདག་དང་གཞན་ལ་ཕན་པ་ཉེ་བར་[66b.6]གནས་པར་ཡང་བྱ་ཞིང་བདག་དང་གཞན་དུ་འདུ་ཤེས་པ་རྣམ་པར་གཞིག་པ་ལ་མཁས་པར་ཡང་བྱའོ། །</s>
  </p>
  <p id="266">
    <s id="266:1">ཆོས་ཐམས་ཅད་རྣམ་པར་དག་པའི་རྗེས་སུ་འབྲང་བས་ཆོས་རྣམས་བདག་མེད་པ་ལ་ཞུགས་ནས་བདག་རྣམ་པར་དག་པར་བྱ་བའི་ཕྱིར་མངོན་པར་འདོད་པར་ཡང་བྱའོ། །</s>
  </p>
  <p id="267">
    <s id="267:1">དྲིས་[66b.7]ཀྱང་རུང་མ་དྲིས་ཀྱང་རུང་མཁྱུད་པ་མེད་པར་ཆོས་ཀྱི་ཚུལ་ཡང་དག་པར་རབ་ཏུ་བསྟན་པར་ཡང་བྱའོ། །</s>
  </p>
  <p id="268">
    <s id="268:1">འདི་སྙམ་དུ་བདག་གིས་སེམས་ཅན་རྣམས་ལ་སྦྱིན་པའི་མཆོག་སྦྱིན་པའི་དམ་པ་འདི་ལྟ་སྟེ། </s>
  </p>
  <p id="269">
    <s id="269:1">ཆོས་བླ་ན་མེད་པ་རིན་པོ་ཆེའི་མཛོད་གཏང་བར་བྱའོ། །</s>
  </p>
  <p id="270">
    <s id="270:1">བདག་གིས་སེམས་ཅན་[67a.1]རྣམས་བརྗོད་དུ་མེད་པའི་ཆོས་རིན་པོ་ཆེ་ལ་སྦྱར་བར་བྱའོ། །</s>
  </p>
  <p id="271">
    <s id="271:1">བདག་གིས་ཕན་མ་བཏགས་ཀྱང་སེམས་ཅན་འགའ་ལ་ཡང་ཆོས་ཀྱི་སེར་སྣ་བསྐྱེད་པར་མི་བྱའི་སེར་སྣ་མེད་པར་བྱའོ། །</s>
  </p>
  <p id="272">
    <s id="272:1">བདག་གིས་གཏོང་བ་དང་ལྡན་ཞིང་སྦྱིན་བདག་མཆོག་ཆོས་ཀྱི་སྦྱིན་བདག་དེ་བཞིན་[67a.2]གཤེགས་པའི་དོན་ཐམས་ཅད་མཁྱེན་པའི་མཛད་པ་ཡང་བྱའོ། །</s>
  </p>
  <p id="273">
    <s id="273:1">བདག་གིས་སེམས་ཅན་རྣམས་ཀྱི་ཁུར་ཆེན་པོ་ཡང་ཡོངས་སུ་དོར་བར་བྱའོ། །</s>
  </p>
  <p id="274">
    <s id="274:1">བདག་གིས་སེམས་ཅན་རྣམས་ཆུ་བོ་ཆེན་པོ་ལས་བསྒྲལ་བར་བྱ་བའི་ཕྱིར་ཆོས་ཀྱི་གྲུ་བཅའ་བར་ཡང་བྱའོ། །</s>
  </p>
  <p id="275">
    <s id="275:1">བདག་གིས་སེམས་ཅན་[67a.3]རྣམས་བདེ་བ་ཐམས་ཅད་ཉེ་བར་སྒྲུབ་པ་ལ་དགོད་པར་བྱའོ་སྙམ་དུ་སེམས་ཚད་མེད་པ་བསྐྱེད་པར་བྱའོ། །</s>
  </p>
  <p id="276">
    <s id="276:1">དེ་ལྟར་ན་བྱང་ཆུབ་སེམས་དཔས་མྱུར་དུ་བྱམས་པས་མངོན་པར་བསྒྲུབས་པའི་བློས་ཆོས་ཁྱད་པར་ཅན་རྗེས་སུ་རྟོགས་པར་ཡང་འགྱུར། </s>
  </p>
  <p id="277">
    <s id="277:1">གཟུངས་རྣམ་པར་དབྱེ་བ་མངོན་པར་བསྒྲུབ་པ་[67a.4]བསྟན་པའི་མདོ་འདི་ལ་ཡོངས་སུ་སྨིན་པར་ཡང་འགྱུར། </s>
  </p>
  <p id="278">
    <s id="278:1">སྐྱེ་བ་ཟློག་པར་ཡང་འགྱུར། </s>
  </p>
  <p id="279">
    <s id="279:1">ཕས་ཀྱིས་རྒོལ་བ་ཐམས་ཅད་ཀྱིས་མི་འཕྲོགས་པར་ཡང་འགྱུར། </s>
  </p>
  <p id="280">
    <s id="280:1">བདུད་ཐམས་ཅད་ཕམ་པར་བྱས་ནས། </s>
  </p>
  <p id="281">
    <s id="281:1">ཕས་ཀྱིས་རྒོལ་བ་ཐམས་ཅད་ཆོས་དང་འཐུན་པས་ཚར་གཅོད་པར་ཡང་འགྱུར།</s>
  </p>
  <p id="282">
    <s id="282:1">[67a.5]རྩོད་པ་ཉེ་བར་ཞི་བ་ཕུན་སུམ་ཚོགས་པར་ཡང་འགྱུར་རོ། །བཀོད་པ་མཐའ་ཡས་གཟུངས་འདི་ནི་དེ་བཞིན་གཤེགས་པས་ལེགས་པར་ཡོངས་སུ་བཟུང་ཞིང་ཡིད་ལ་མཛད་པ་ཡིན་ནོ། །</s>
  </p>
  <p id="283">
    <s id="283:1">བཀོད་པ་མཐའ་ཡས་འདི་ལྟ་སྟེ་དཔེར་ན་བྱང་ཆུབ་སེམས་དཔའ་སྲིད་པ་ཐ་མ་པ་ནི་སུམ་ཅུ་རྩ་གསུམ་[67a.6]པའི་ལྷ་རྣམས་དང་། འཐབ་བྲལ་བ་རྣམས་དང་། འཕྲུལ་དགའ་བ་རྣམས་དང་། གཞན་འཕྲུལ་དབང་བྱེད་ཀྱི་ལྷ་རྣམས་ཀྱི་དབུས་དགའ་ལྡན་གྱི་གནས་ན་གནས་ཤིང་ལྷ་ཐམས་ཅད་ཀྱིས་ལྷག་པར་བགྲོད་པར་བྱ་བ་དང་། སེམས་ཅན་ཐམས་ཅད་ཀྱིས་མངོན་པར་དགའ་བར་བྱ་བ་[67a.7]ཡིན། </s>
  </p>
  <p id="284">
    <s id="284:1">བསོད་ནམས་ཆེན་པོས་ཡོངས་སུ་ཟིན་པའི་དགེ་བའི་རྩ་བ་ཀུན་ཏུ་སྨིན་པ་ཡིན། </s>
  </p>
  <p id="285">
    <s id="285:1">སྲིད་པ་གཅིག་ལུས་པའི་བསོད་ནམས་ཀྱི་ཕུང་པོ་དང་། ཚུལ་ཁྲིམས་ཀྱི་ཕུང་པོ་དང་། ཐམས་ཅད་ལས་ཁྱད་པར་དུ་འཕགས་པའི་གཏོང་བ་ཕུན་སུམ་ཚོགས་པ་རྣམ་པར་དག་པ་དང་། ཤེས་[67b.1]རབ་ཀྱི་ཕུང་པོ་དང་ལྡན་པ་ཡིན། </s>
  </p>
  <p id="286">
    <s id="286:1">དགེ་བའི་རྩ་བ་སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་འདིའི་སེམས་ཅན་རྣམས་ཀྱི་ནང་ན་སེམས་ཅན་འགས་ཀྱང་ཟིལ་གྱིས་མི་ནོན་པ་ཡིན། </s>
  </p>
  <p id="287">
    <s id="287:1">སེམས་ཅན་ཐམས་ཅད་ཀྱིས་ཀྱང་མཆོད་ཅིང་བསྔགས་པར་བྱ་བ་ཡིན། </s>
  </p>
  <p id="288">
    <s id="288:1">ཐམས་ཅད་མཁྱེན་པའི་ཡེ་[67b.2]ཤེས་ཐོབ་པར་བྱ་བ་ལ་ཡང་མངོན་དུ་ཕྱོགས་པ་ཡིན་ལ། དེ་གང་གི་ཚེ་དགའ་ལྡན་གྱི་གནས་ནས་ཤི་འཕོས་ཏེ་དབུས་ཀྱི་འཛམ་བུའི་གླིང་དུ་སྐྱེ་བ་དེའི་ཚེ་ཡུལ་གྱི་དབུས་འཇིགས་པ་མེད་པའི་སའི་དཀྱིལ། སའི་སྙིང་པོ། ས་ཕྱོགས་མཆོག་དམ་པ། ཁྱད་པར་དུ་འཕགས་པ་དབུས་ཀྱི་[67b.3]གྲོང་ཁྱེར་ཆེན་པོ་སེམས་ཅན་ཐམས་ཅད་དང་ལྡན་པའི་སའི་ཕྱོགས་སུ་སྐྱེས་ཏེ</s>
  </p>
  <p id="289">
    <s id="289:1">དེ་ལྟར་ན་བྱང་ཆུབ་སེམས་དཔའ་སེམས་ཅན་རྣམས་ཀྱི་ནང་དུ་འོངས་ཤིང་། སེམས་ཅན་ཐམས་ཅད་ཀྱིས་བལྟ་བར་བྱ་བ་དང་། ཕྱག་བྱ་བ་དང་། མཆོད་པ་བྱ་བ་དང་། བཀུར་སྟིར་བྱ་བ་ཡིན་ནོ། །</s>
  </p>
  <p id="290">
    <s id="290:1">དེ་[67b.4]བཞིན་དུ་གཟུངས་ཀྱི་སྒོའི་མདོ་འདི་ཡང་ཆོས་རྣམས་ཀྱི་ནང་དུ་འདུས་ཤིང་ཁོངས་སུ་གཏོགས་ལ། ཆོས་ཐམས་ཅད་ཟིལ་གྱིས་གནོན་པ་དང་། དངོས་པོ་མེད་པ་ཡང་ཡིན་ནོ། །</s>
  </p>
  <p id="291">
    <s id="291:1">འདི་ལ་གནས་པའི་བྱང་ཆུབ་སེམས་དཔའ་ནི་ཡོངས་སུ་སྨིན་པར་ཡང་འགྱུར། </s>
  </p>
  <p id="292">
    <s id="292:1">རྣམ་པར་འཕེལ་བར་ཡང་[67b.5]འགྱུར། </s>
  </p>
  <p id="293">
    <s id="293:1">མཆོག་ཐོབ་པར་ཡང་འགྱུར། </s>
  </p>
  <p id="294">
    <s id="294:1">ཆོས་ཐམས་ཅད་ཀྱི་བདག་པོར་ཡང་འགྱུར་རོ། །འདི་ལྟར་བྱང་ཆུབ་སེམས་དཔའ་སྲིད་པ་ཐ་མ་པ་མི་རྣམས་ཀྱི་ནང་དུ་སྐྱེས་པ་ནི་ཆོས་ཐམས་ཅད་ཀྱིས་སྤྱི་གཙུག་བ་ལྟར་མི་མཐོང་བའི་ཏིང་ངེ་འཛིན་གྱིས་སེམས་ཅན་ཐམས་ཅད་ལ་རྣམ་པར་ལྟ་བར་ཡང་[67b.6]བྱེད། </s>
  </p>
  <p id="295">
    <s id="295:1">སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་ཐམས་ཅད་ལ་ཡོངས་སུ་རྟོག་པར་ཡང་བྱེད་ཅིང་ཤེས་རབ་ཆེན་པོའི་བྱིན་གྱི་བརླབས་ཀྱིས་ལེགས་པར་བྱིན་གྱིས་བརླབས་པའི་སེམས་རྒྱ་ཆེན་པོས་ཆོས་ཀྱི་གཟུངས་ཀྱི་སྙིང་པོ་ཡང་རྗེས་སུ་འཐོབ་པར་འགྱུར། </s>
  </p>
  <p id="296">
    <s id="296:1">འདོད་པའི་ལོངས་[67b.7]སྤྱོད་ཐམས་ཅད་ལ་མངོན་པར་དགའ་བ་མེད་ཅིང་ཆགས་པར་འགྱུར་བ་དང་། འདོད་པར་འགྱུར་བའི་རྒྱུད་ཐམས་ཅད་དོན་དུ་མི་གཉེར་བ་ཡིན། </s>
  </p>
  <p id="297">
    <s id="297:1">ཆོས་ཐམས་ཅད་སྟོང་པ་ཉིད་ཀྱི་ཏིང་ངེ་འཛིན་གྱིས་ཤིན་ཏུ་རྣམ་པར་བལྟས་པའི་བློ་དང་ལྡན་ཞིང་མཚན་མ་མེད་པ་ལ་མཁས་པ་རྗེས་སུ་ཐོབ་[68a.1]པ་ཡིན། </s>
  </p>
  <p id="298">
    <s id="298:1">ས་གང་ལ་ཡང་ཆགས་པ་མེད་ཅིང་ཁམས་གསུམ་ཐམས་ཅད་ལ་རོ་མྱང་བ་མེད་པ་དང་། ཉེས་དམིགས་དང་། ངེས་པར་འབྱུང་བ་དང་། ཉེ་བར་ཞི་བ་དང་། མོས་པའི་ཁམས་ཀྱང་རྟོགས་ལ་དེ་ལ་མངོན་པར་ཞེན་པ་མེད་ཅིང་མི་གནས་པའི་སེམས་སྐྱེད་[68a.2]པར་ཡང་བྱེད་དོ། །</s>
  </p>
  <p id="299">
    <s id="299:1">ཆོས་རྣམས་ལ་ཡོངས་སུ་རྟོག་ཅིང་ཀུན་འབྱུང་འགག་པར་བྱ་བའི་ཕྱིར་སེམས་ཅན་རྣམས་ལ་བྱམས་པ་ཆེན་པོ་དང་། སྙིང་རྗེ་ཆེན་པོ་བསྐྱེད་ནས་</s>
  </p>
  <p id="300">
    <s id="300:1">དབང་པོ་ཡོངས་སུ་སྨིན་པ་རྣམས་ལ་ངེས་པར་འབྱུང་བའི་བློ་ཡང་དག་པར་སྐྱེད་པར་ཡང་བྱེད། </s>
  </p>
  <p id="301">
    <s id="301:1">ཤེས་རབ་མཆོག་གི་རྗེས་སུ་[68a.3]སོང་བའི་བློའི་ཚུལ་ལ་མཁས་པས་སེམས་ཅན་ཐམས་ཅད་ཀྱི་ཚུལ་ལ་མཁས་པའི་བདག་པོ་རྗེས་སུ་དྲན་ཞིང་ཆོས་རྣམས་ལ་གཟུངས་ཀྱི་ཚུལ་ཉམས་པ་མེད་པ་ལ་མཁས་པ་ཡང་ཐོབ་པར་འགྱུར། </s>
  </p>
  <p id="302">
    <s id="302:1">ཆོས་ཐམས་ཅད་རབ་ཏུ་རྣམ་པར་དབྱེ་བ་ཤེས་པ་ལ་མཁས་པས་ལེགས་པར་རྣམ་པར་[68a.4]བལྟས་ནས་</s>
  </p>
  <p id="303">
    <s id="303:1">ཆོས་བསམ་གྱིས་མི་ཁྱབ་པའི་ཚུལ་རྣམ་པར་གཏན་ལ་དབབ་པ་ལ་རྟོག་ཅིང་གཞོན་ནུའི་ཚེ་འདོད་པ་རྣམས་ལ་རྩེ་ཞིང་ཀུན་ཏུ་སྐྱོ་བར་འགྱུར་བའི་སེམས་དབེན་པ་ལ་མངོན་དུ་ཕྱོགས་པས་ནོར་དང་འབྲུ་དང་གཉེན་ཐམས་ཅད་སྤངས་ཏེ་</s>
  </p>
  <p id="304">
    <s id="304:1">ཁྱིམ་ནས་ཁྱིམ་མེད་པར་མངོན་པར་འབྱུང་བར་ཡང་འགྱུར།</s>
  </p>
  <p id="305">
    <s id="305:1">[68a.5]རབ་ཏུ་བྱུང་ནས་</s>
  </p>
  <p id="306">
    <s id="306:1">ཀྱང་བསམ་གྱིས་མི་ཁྱབ་པའི་ཚུལ་ལ་མཁས་པའི་བློ་དང་ལྡན་ཞིང་ལས་ཇི་ལྟ་བ་བཞིན་དུ་ལེགས་པར་བྱས་པ་ཉེ་བར་བསགས་པའི་བྱང་ཆུབ་ཀྱི་སྙིང་པོར་སོང་ནས་</s>
  </p>
  <p id="307">
    <s id="307:1">སྨོན་ལམ་རྣམ་པར་བཀོད་པ་ཇི་ལྟ་བ་བཞིན་དུ་གཟུངས་ཀྱི་ཚུལ་ལ་མཁས་པ་བླ་ན་མེད་པ་ཡང་འཐོབ་པར་འགྱུར།</s>
  </p>
  <p id="308">
    <s id="308:1">[68a.6]གཟུངས་ལ་མཁས་པ་རྣམ་པར་དག་པ་ཕུལ་དུ་ཕྱིན་པ་དེས་ཆོས་ཐམས་ཅད་ཀྱང་རང་བྱུང་གི་ཡེ་ཤེས་ཀྱིས་རྟོགས་པར་འགྱུར། </s>
  </p>
  <p id="309">
    <s id="309:1">ཐམས་ཅད་མཁྱེན་པའི་ཡེ་ཤེས་ཀུན་ཏུ་འཛིན་པ་ལ་མཁས་པ་ཉམས་པ་མེད་པ་ཡང་འཐོབ་པར་འགྱུར། </s>
  </p>
  <p id="310">
    <s id="310:1">དེ་ཐམས་ཅད་མཁྱེན་པའི་ཡེ་ཤེས་ཀྱི་གཟུངས་རྗེས་སུ་ཐོབ་[68a.7]ནས་ཐམས་ཅད་མཁྱེན་པའི་ཡེ་ཤེས་རྣམ་པར་ངེས་པ་ཤིན་ཏུ་སྦྱངས་པ་ཡང་འཐོབ་པར་འགྱུར། </s>
  </p>
  <p id="311">
    <s id="311:1">ཐམས་ཅད་མཁྱེན་པའི་ཡུལ་བླ་ན་མེད་པ་ལ་ལེགས་པར་གནས་ཤིང་ཆོས་དང་འཐུན་པར་ཆོས་ཀྱི་འཁོར་ལོ་བླ་ན་མེད་པ་ཡང་སྐོར་བར་འགྱུར། </s>
  </p>
  <p id="312">
    <s id="312:1">ཆོས་ཐམས་ཅད་ཤེས་ཤིང་ངེས་པའི་ཚིག་[68b.1]སྟོན་པར་གྱུར་པས་ཤིན་ཏུ་མཛེས་པར་སྣང་ལ་ལྷ་དང་བཅས་པའི་འཇིག་རྟེན་ཡང་དབྱངས་ཀྱི་སྣང་བས་གོ་བར་བྱེད་པར་ཡང་འགྱུར་རོ། །བཀོད་པ་མཐའ་ཡས་བྱང་ཆུབ་སེམས་དཔའ་ཐམས་ཅད་མཁྱེན་པའི་ཡེ་ཤེས་ཀྱི་གཟུངས་ཀྱི་ཕྱག་རྒྱ་ལ་གནས་ཏེ་བླ་ན་མེད་པ་ཡང་དག་པར་རྫོགས་པའི་[68b.2]བྱང་ཆུབ་མངོན་པར་རྫོགས་པར་འཚང་རྒྱའོ། །</s>
  </p>
  <p id="313">
    <s id="313:1">གཟུངས་ཀྱི་སྒོ་བསྟན་དུ་མེད་པ་བསྐལ་བ་བྱེ་བ་ཕྲག་དུ་མར་དགེ་བའི་རྩ་བས་ཡང་དག་པར་བསྒྲུབས་པ་དེ་དག་ནི་བྱང་ཆུབ་སེམས་དཔའ་སྐྱེ་བ་གཅིག་གིས་ཐོགས་པ་གཞན་དག་གིས་ཀྱང་ཀུན་ཤེས་པར་འགྱུར་བ་མ་ཡིན་གྱི། བྱང་ཆུབ་[68b.3]སེམས་དཔའ་བྱང་ཆུབ་ཀྱི་སྙིང་པོ་ལ་འདུག་པ། བྱང་ཆུབ་ཀྱི་ཆེད་དུ་ཆོས་ཟབ་མོ་ལ་བཟོད་པ་ཐོབ་ནས་</s>
  </p>
  <p id="314">
    <s id="314:1">ཡུན་རིང་དུ་ལོན་པ། ཚངས་པར་སྤྱད་ནས་</s>
  </p>
  <p id="315">
    <s id="315:1">ཡུན་རིང་བ། འདི་ལྟར་སེམས་ཅན་ཐམས་ཅད་ལ་ཡུན་རིང་མོ་ཞིག་ནས་བྱམས་པ་ཆེན་པོ་དང་། སྙིང་རྗེ་ཆེན་པོས་མངོན་པར་བསྒྲུབས་[68b.4]པའི་སེམས་དང་ལྡན་པ་ཁོ་ན་ལ་གཟུངས་ཀྱི་སྒོ་བདག་ཉིད་ཀྱིས་རྣམ་པར་དཔྱད་པའི་བློས་མངོན་དུ་འགྱུར་བར་ཟད་དེ</s>
  </p>
  <p id="316">
    <s id="316:1">བཀོད་པ་མཐའ་ཡས་གཟུངས་ཀྱི་སྒོ་དེས་བྱང་ཆུབ་སེམས་དཔའ་བྱང་ཆུབ་ཀྱི་སྙིང་པོ་ལ་འདུག་ནས་</s>
  </p>
  <p id="317">
    <s id="317:1">བླ་ན་མེད་པ་ཡང་དག་པར་རྫོགས་པའི་བྱང་ཆུབ་མངོན་པར་རྫོགས་པར་འཚང་[68b.5]རྒྱའོ། །</s>
  </p>
  <p id="318">
    <s id="318:1">བཀོད་པ་མཐའ་ཡས་གཟུངས་ཀྱི་སྒོ་གང་ཞིག་ངས་ད་ལྟར་ཁྱེད་ལ་རྣམ་པར་རིག་པར་བྱར་མེད་པ་དེ་ནི་དེའི་ཚེ་བྱང་ཆུབ་སེམས་དཔའ་རྣམས་ཀྱིས་རང་གིས་རིག་པར་བྱ་བ་ཡིན་ནོ། །</s>
  </p>
  <p id="319">
    <s id="319:1">དེའི་ཚེ་བྱང་ཆུབ་སེམས་དཔའི་གཟུངས་ཀྱི་སྒོ་དེ་ནི་སྒོ་མཐའ་ཡས་པ་དང་། རྒྱུའི་སྒོ་དང་། སྒོ་[68b.6]ཚད་མེད་པ་དང་། སྒོ་དཔེ་མེད་པ་ཡིན། </s>
  </p>
  <p id="320">
    <s id="320:1">སྒོ་དེ་ནི་བསྟན་དུ་མེད་པ་ཡིན། </s>
  </p>
  <p id="321">
    <s id="321:1">སྒོ་དེ་ནི་འཇིག་རྟེན་ཐམས་ཅད་ལས་མངོན་པར་འཕགས་པ་ཡིན། </s>
  </p>
  <p id="322">
    <s id="322:1">སྒོ་དེ་ནི་ལྷ་དང་བཅས་པ་དང་། བདུད་དང་བཅས་པ་དང་། དགེ་སྦྱོང་དང་བྲམ་ཟེར་བཅས་པའི་སྐྱེ་དགུའི་འཇིག་རྟེན་དང་ཐུན་མོང་དུ་མ་[68b.7]གྱུར་པ་ཡིན། </s>
  </p>
  <p id="323">
    <s id="323:1">སྒོ་དེ་ནི་ཆོས་ཀྱི་མཆོག་ཏུ་གྱུར་ཅིང་ཐམས་ཅད་མཁྱེན་པའི་ཡེ་ཤེས་རྣམ་པར་དག་པར་བྱེད་པ་ཡིན་ནོ། །</s>
  </p>
  <p id="324">
    <s id="324:1">བྱང་ཆུབ་སེམས་དཔའ་ནི་སྒོ་དེས་རང་བྱུང་གི་ཡེ་ཤེས་རྣམ་པར་སྦྱོང་བར་བྱེད་དེ། </s>
  </p>
  <p id="325">
    <s id="325:1">རང་བྱུང་གི་ཡེ་ཤེས་ཐོབ་ནས་</s>
  </p>
  <p id="326">
    <s id="326:1">ཆོས་ཀྱི་འཁོར་ལོ་སྐོར་བར་བྱེད་ཅིང་རིམ་གྱིས་སེམས་[69a.1]ཅན་དཔག་ཏུ་མེད་པ་དག་ཆོས་ཀྱི་སྒོ་རྣམ་པར་སྦྱང་བ་དང་། མྱ་ངན་ལས་འདས་པའི་སྒོ་ཡོངས་སུ་དག་པར་བྱ་བའི་ཕྱིར་ཐམས་ཅད་མཁྱེན་པའི་ཡེ་ཤེས་ཀྱི་སྒོ་ཉེ་བར་ལེན་དུ་ཡང་འཛུད། ཆོས་ཀྱི་ཚུལ་རྒྱུ་དུ་མ་དང་ལྡན་པ་ལ་མཁས་པ་ཡང་སྟོན། </s>
  </p>
  <p id="327">
    <s id="327:1">ཕུང་པོ་ཤེས་པ་[69a.2]ཀུན་འཛིན་པ་ལ་མཁས་པ་ཡང་ལེན་དུ་འཛུད། ཕུང་པོ་རྣམ་པར་དག་པ་ཤེས་པ་ཀུན་འཛིན་པ་ལ་མཁས་པ་ཡང་རྗོད། </s>
  </p>
  <p id="328">
    <s id="328:1">ཁམས་དང་། སྐྱེ་མཆེད་དང་། རྟེན་ཅིང་འབྲེལ་བར་འབྱུང་བ་ཤེས་པ་ཡང་སྟོན། </s>
  </p>
  <p id="329">
    <s id="329:1">སེམས་ཅན་རྣམས་ཀྱང་འཕགས་པའི་བདེན་པ་མངོན་པར་སྒྲུབ་[69a.3]པའི་སྒོ་ལ་འཛུད་པར་ཡང་བྱེད། </s>
  </p>
  <p id="330">
    <s id="330:1">འཕགས་པའི་བདེན་པ་རྣམ་པར་དག་པ་ཀུན་འཛིན་པ་ལ་མཁས་པ་ཡང་སྐྱེད། </s>
  </p>
  <p id="331">
    <s id="331:1">བྱང་ཆུབ་ཀྱི་ཕྱོགས་ཀྱི་ཆོས་སུམ་ཅུ་རྩ་བདུན་གྱི་ཚུལ་ལ་མཁས་པ་ཀུན་འཛིན་པ་དང་། རྣམ་པར་དབྱེ་བ་ཡང་སྐྱེད། </s>
  </p>
  <p id="332">
    <s id="332:1">བྱང་ཆུབ་ཀྱི་ཕྱོགས་ཀྱི་ཆོས་རྣམས་ཤེས་པ་རྣམ་པར་[69a.4]དག་པ་ཡང་ཡང་དག་པར་སྟོན། </s>
  </p>
  <p id="333">
    <s id="333:1">ཞི་གནས་དང་ལྷག་མཐོང་ཤེས་པ་ཀུན་འཛིན་པ་ལ་མཁས་པ་ཡང་རྗོད། </s>
  </p>
  <p id="334">
    <s id="334:1">ཞི་གནས་དང་ལྷག་མཐོང་ཤེས་པ་རྣམ་པར་དག་པ་ཡང་ཀུན་ཏུ་སྟོན། </s>
  </p>
  <p id="335">
    <s id="335:1">ཏིང་ངེ་འཛིན་དང་སྙོམས་པར་འཇུག་པ་ཤེས་པ་ལ་མཁས་པ་ཀུན་འཛིན་པ་ཡང་སྐྱེད། </s>
  </p>
  <p id="336">
    <s id="336:1">བསམ་གཏན་དང་།[69a.5]ཏིང་ངེ་འཛིན་དང་། སྙོམས་པར་འཇུག་པ་རྣམ་པར་དག་པ་ཀུན་འཛིན་པ་ལ་མཁས་པ་ཡང་རྗོད། </s>
  </p>
  <p id="337">
    <s id="337:1">རྨོངས་པ་དང་བྲལ་ཞིང་རྨོངས་པ་མེད་པ་ཀུན་འཛིན་པ་ལ་མཁས་པ་ཡང་སྟོན། </s>
  </p>
  <p id="338">
    <s id="338:1">རྨོངས་པ་དང་བྲལ་ཞིང་རྨོངས་པ་མེད་པ་ཤེས་པ་རྣམ་པར་དག་པ་ཀུན་འཛིན་པ་ལ་མཁས་པ་ཡང་སྟོན། </s>
  </p>
  <p id="339">
    <s id="339:1">ཟད་པ་[69a.6]དང་འདོད་ཆགས་དང་བྲལ་བ་དང་། མི་སྐྱེ་བ་ཤེས་པ་ཀུན་འཛིན་པ་ལ་མཁས་པ་ཡང་སྟོན། </s>
  </p>
  <p id="340">
    <s id="340:1">ཟད་པ་དང་། འདོད་ཆགས་དང་བྲལ་བ་དང་། མི་སྐྱེ་བ་ཤེས་པ་རྣམ་པར་དག་པ་ཡང་སྟོན། </s>
  </p>
  <p id="341">
    <s id="341:1">རིག་པ་དང་། རྣམ་པར་གྲོལ་བ་ཤེས་པ་ཀུན་འཛིན་པ་ལ་མཁས་པ་ཡང་སྟོན། </s>
  </p>
  <p id="342">
    <s id="342:1">རིག་པ་[69a.7]དང་། རྣམ་པར་གྲོལ་བ་ཤེས་པ་རྣམ་པར་དག་པ་ཀུན་འཛིན་པ་ལ་མཁས་པ་ཡང་སྟོན། </s>
  </p>
  <p id="343">
    <s id="343:1">མྱ་ངན་ལས་འདས་པའི་སྒོ་རྣམ་པར་དག་པ་ཡང་རྗོད། </s>
  </p>
  <p id="344">
    <s id="344:1">རྣམ་པར་དག་པའི་ཚིག་ཐམས་ཅད་དང་བྲལ་བ་ཀུན་འཛིན་པ་ལ་མཁས་པ་ཡང་རྗོད། </s>
  </p>
  <p id="345">
    <s id="345:1">རྣམ་གྲངས་དུ་མས་འདུས་བྱས་དང་། འདུས་མ་[69b.1]བྱས་ཀྱི་ཆོས་དང་། ཟག་པ་དང་བཅས་པ་དང་། ཟག་པ་མེད་པ་དང་། འཇིག་རྟེན་པ་དང་། འཇིག་རྟེན་ལས་འདས་པའི་ཆོས་རྣམས་ཀྱི་སྒོ་རྣམ་པར་དག་པ་ཡང་རྗོད། </s>
  </p>
  <p id="346">
    <s id="346:1">ཆོས་བླ་ན་མེད་པ་རྣམ་པར་ངེས་པ་དང་། སེམས་ཅན་རྣམས་ཀྱི་ཤེས་པ་རྣམ་པར་དག་པ་ལ་མཁས་པ་ཀུན་འཛིན་[69b.2]པའི་རྒྱུ་ཡང་ཡང་དག་པར་རབ་ཏུ་སྟོན་ཏོ། །</s>
  </p>
  <p id="347">
    <s id="347:1">བཀོད་པ་མཐའ་ཡས་དེ་བཞིན་གཤེགས་པ་ནི་ཐམས་ཅད་མཁྱེན་པའི་ཡེ་ཤེས་ཀྱི་གཟུངས་ལ་མཁས་པའི་སྟོབས་བསྐྱེད་པའི་ཕྱིར་སེམས་ཅན་རྣམས་ལ་ཇི་ལྟར་སྨོན་པ་བཞིན་དེ་འདྲ་བའི་སྤྱོད་པ་ཀུན་ཏུ་སྟོན་ཅིང་བློའི་ཚུལ་ཇི་ལྟ་བ་བཞིན་རབ་ཏུ་[69b.3]དབྱེ་བར་མཁས་པ་ལ་ཡང་འཇུག་པར་མཛད། </s>
  </p>
  <p id="348">
    <s id="348:1">ཆོས་ཀྱི་གཏེར་གྱི་གཟུངས་བླ་ན་མེད་པའི་མཐུ་ཡང་སྟོན་པར་མཛད། </s>
  </p>
  <p id="349">
    <s id="349:1">ཆོས་ཀྱི་རྒྱུན་ཡང་གཏོང་བར་མཛད། </s>
  </p>
  <p id="350">
    <s id="350:1">ཆོས་ཀྱི་ཆར་ཡང་འབེབས་པར་མཛད། </s>
  </p>
  <p id="351">
    <s id="351:1">སེམས་ཅན་ཐམས་ཅད་ཀྱང་ཆོས་ཀྱི་སྦྱིན་པས་ཚིམ་པར་མཛད་དོ། །</s>
  </p>
  <p id="352">
    <s id="352:1">བཀོད་པ་[69b.4]མཐའ་ཡས་ཁྱོད་ཀྱིས་དེ་བཞིན་གཤེགས་པའི་རྗེས་སུ་བསླབ་པར་བྱ་ཞིང་ཆོས་ཟབ་མོ་རྣམ་པར་ངེས་པ་འདི་ལ་ཡང་འཐུན་པར་གནས་པར་བྱའི་མི་འཐུན་པར་ནི་མི་བྱའོ། །</s>
  </p>
  <p id="353">
    <s id="353:1">ཁྱེད་ཀྱིས་མྱུར་དུ་ཐམས་ཅད་མཁྱེན་པའི་ཡེ་ཤེས་ཀྱི་ཕྱག་རྒྱའི་གཟུངས་ཆེན་པོ་འདི་ཀུན་ཏུ་ཟུང་ཤིག །གཟུངས་[69b.5]འདི་ལ་གནས་ནས་ཀྱང་ཇི་ལྟར་ང་དེ་ལྟར་བྱེད་པ་བཞིན་དུ་སེམས་ཅན་རྣམས་ཀྱི་དོན་གྱིས་ཤིག །གཟུངས་ཀྱི་སྒོའི་མདོ་འདི་ཡང་སྟོན་ཅིག །</s>
  </p>
  <p id="354">
    <s id="354:1">ཆོས་རྣམས་ཀྱི་རྣམ་པར་ངེས་པ་ཡང་རྣམ་གྲངས་དུ་མས་སྟོན་ཅིག །</s>
  </p>
  <p id="355">
    <s id="355:1">རབ་ཏུ་སྟོན་ཅིག །</s>
  </p>
  <p id="356">
    <s id="356:1">བཀོད་པ་མཐའ་ཡས་བྱང་ཆུབ་ཀྱི་སེམས་ཀྱི་བསམ་པའི་[69b.6]ཚོགས་དང་མ་བྲལ་བས་མོས་པའི་སྟོབས་བསྐྱེད་པར་འདོད་པར་བྱའོ། །</s>
  </p>
  <p id="357">
    <s id="357:1">ཇི་ལྟར་མོས་པའི་སྟོབས་བསྐྱེད་པར་འདོད་པར་བྱ་ཞེ་ན། </s>
  </p>
  <p id="358">
    <s id="358:1">བྱང་ཆུབ་ཀྱི་ཡན་ལག་གི་ཚོགས་དང་མ་བྲལ་བར་བྱའོ། །</s>
  </p>
  <p id="359">
    <s id="359:1">ཇི་ལྟར་ན་བྱང་ཆུབ་སེམས་དཔའ་ཆོས་ཐམས་ཅད་ཀྱི་ཚུལ་ལ་མཁས་པ་ལ་མོས་པར་བྱ་ཞེ་ན།</s>
  </p>
  <p id="360">
    <s id="360:1">[69b.7]ཆོས་རྣམས་ནི་སྐྱེ་བ་ཡང་མེད། </s>
  </p>
  <p id="361">
    <s id="361:1">འཆི་འཕོ་བ་ཡང་མེད། </s>
  </p>
  <p id="362">
    <s id="362:1">འབྱུང་བ་ཡང་མེད། </s>
  </p>
  <p id="363">
    <s id="363:1">འཕོ་བ་ཡང་མེད། </s>
  </p>
  <p id="364">
    <s id="364:1">གཡོ་བ་ཡང་མེད། </s>
  </p>
  <p id="365">
    <s id="365:1">འོང་བ་ཡང་མེད། </s>
  </p>
  <p id="366">
    <s id="366:1">འགྲོ་བ་ཡང་མེད་དེ། </s>
  </p>
  <p id="367">
    <s id="367:1">ཆོས་ཐམས་ཅད་རང་གི་མཚན་ཉིད་ཀྱིས་སྟོང་པ་ཡིན་པས་སྟོང་པ་ཉིད་དུ་ཡང་མངོན་པར་ཞེན་པར་མི་བྱ་ན་གཟུགས་ལ་[70a.1]སོགས་པའི་མཚན་མ་ལ་མངོན་པར་ཞེན་པར་བྱ་བ་ལྟ་སྨོས་ཀྱང་ཅི་དགོས་ཏེ</s>
  </p>
  <p id="368">
    <s id="368:1">མཚན་མར་འདུ་ཤེས་པ་ལ་ནི་རྗེས་སུ་འཐུན་པའི་བཟོད་པ་མེད་དོ། །</s>
  </p>
  <p id="369">
    <s id="369:1">སྟོང་པ་ཉིད་ལ་ནི་མཚན་མ་མི་འབྱུང་སྟེ། </s>
  </p>
  <p id="370">
    <s id="370:1">སྟོང་པ་ཉིད་གང་ཡིན་པ་དེ་ལ་ནི་མཚན་མ་རབ་ཏུ་རྒྱུ་བ་མེད་དོ། །</s>
  </p>
  <p id="371">
    <s id="371:1">དེ་བཞིན་[70a.2]གཤེགས་པས་ཀྱང་འདུ་བྱེད་དུ་གཏོགས་པ་འདི་དག་ཐམས་ཅད་ནི་བདག་དང་། བདག་གི་དང་། སྲོག་དང་། སེམས་ཅན་དང་། ཤེད་ལས་སྐྱེས་དང་། ཤེད་བུ་དང་གང་ཟག་གིས་སྟོང་ངོ་ཞེས་གསུངས་སོ། །</s>
  </p>
  <p id="372">
    <s id="372:1">སྟོང་པ་ཉིད་ལ་ནི་ཀུན་ཏུ་ཆགས་པ་ཡང་མེད། </s>
  </p>
  <p id="373">
    <s id="373:1">ཆགས་པ་དང་བྲལ་[70a.3]བ་ཡང་མེད་དོ། །</s>
  </p>
  <p id="374">
    <s id="374:1">སྟོང་པ་ཉིད་ལ་ནི་སྡང་བ་ཡང་མེད། </s>
  </p>
  <p id="375">
    <s id="375:1">སྡང་བ་དང་བྲལ་བ་ཡང་མེད་དོ། །</s>
  </p>
  <p id="376">
    <s id="376:1">སྟོང་པ་ཉིད་ལ་ནི་རྨོངས་པ་ཡང་མེད། </s>
  </p>
  <p id="377">
    <s id="377:1">རྨོངས་པ་དང་བྲལ་བ་ཡང་མེད་དོ། །</s>
  </p>
  <p id="378">
    <s id="378:1">སྟོང་པ་ཉིད་ལ་ནི་རྗེས་སུ་ཆགས་པ་ཡང་མེད། </s>
  </p>
  <p id="379">
    <s id="379:1">རྗེས་སུ་ཆགས་པ་དང་བྲལ་བ་ཡང་མེད་དོ། །</s>
  </p>
  <p id="380">
    <s id="380:1">སྟོང་པ་ཉིད་ནི་སྟོང་[70a.4]པ་ཉིད་ལ་ཡང་མི་གནས། ཀུན་ཏུ་མི་གནས། རབ་ཏུ་མི་གནས་སོ། །</s>
  </p>
  <p id="381">
    <s id="381:1">སྟོང་པ་གང་ཡིན་པ་དེ་ནི་འདོད་ཆགས་དང་བྲལ་བ་ཡིན། </s>
  </p>
  <p id="382">
    <s id="382:1">དེ་ནི་འགོག་པ་དང་ཞི་བ་ཡིན་ཏེ། </s>
  </p>
  <p id="383">
    <s id="383:1">དེ་ལ་ནི་རྟོག་པ་ཡང་མེད། </s>
  </p>
  <p id="384">
    <s id="384:1">ཀུན་ཏུ་རྟོག་པ་ཡང་མེད། </s>
  </p>
  <p id="385">
    <s id="385:1">རྣམ་པར་རྟོག་པ་ཡང་མེད། </s>
  </p>
  <p id="386">
    <s id="386:1">ཡོངས་སུ་རྟོག་པ་ཡང་མེད་[70a.5]ལ། རྩོམ་པ་མེད་ཅིང་ཉོན་མོངས་པ་མེད་པ་ཡིན་ཏེ། </s>
  </p>
  <p id="387">
    <s id="387:1">དེའི་ངོ་བོ་ཉིད་ཀྱི་རང་བཞིན་ནི་ལེན་པ་མེད་ཅིང་རྣམ་པར་དག་པ་ཡིན་ནོ། །</s>
  </p>
  <p id="388">
    <s id="388:1">ཆོས་དགེ་བ་དང་། །མི་དགེ་བ་དང་། འདུས་བྱས་དང་། འདུས་མ་བྱས་དང་། འཇིག་རྟེན་པ་དང་། འཇིག་རྟེན་ལས་འདས་པ་ཐམས་ཅད་ཀྱི་རང་[70a.6]བཞིན་ནི་སྟོང་པ་ཉིད་ཡིན་ཏེ། </s>
  </p>
  <p id="389">
    <s id="389:1">དེ་ལྟར་མོས་པ་མངོན་དུ་བྱེད་པ་དེ་ནི་རྣམ་པར་གྲོལ་བ་འདྲེན་པར་འགྱུར་རོ། །རྣམ་པར་གྲོལ་ན་རྣམ་པར་གྲོལ་བའི་ཡེ་ཤེས་རྟོགས་པར་ཡང་འགྱུར། </s>
  </p>
  <p id="390">
    <s id="390:1">རྣམ་པར་གྲོལ་བ་ཡོངས་སུ་དག་པ་དྲི་མ་མེད་པ་ལ་གནས་ཤིང་བྱང་ཆུབ་ཀྱི་ཡན་ལག་གི་ཚོགས་[70a.7]ཀྱང་ཡང་དག་པར་འགྲུབ་པར་འགྱུར་རོ། །དེ་ལ་བྱང་ཆུབ་ཀྱི་ཡན་ལག་གི་ཚོགས་གང་ཞེ་ན། </s>
  </p>
  <p id="391">
    <s id="391:1">ཚུལ་ཁྲིམས་རྣམ་པར་དག་པ་དང་། ཤེས་རབ་རྣམ་པར་དག་པ་དང་། ཏིང་ངེ་འཛིན་རྣམ་པར་དག་པ་དང་། རྣམ་པར་གྲོལ་བ་རྣམ་པར་དག་པ་དང་། རྣམ་པར་གྲོལ་བའི་ཡེ་[70b.1]ཤེས་མཐོང་བ་རྣམ་པར་དག་པ་དང་། སྦྱིན་པའི་ཕ་རོལ་ཏུ་ཕྱིན་པ་རྣམ་པར་དག་པ་དང་། ཚུལ་ཁྲིམས་ཀྱི་ཕ་རོལ་ཏུ་ཕྱིན་པ་རྣམ་པར་དག་པ་དང་། བཟོད་པའི་ཕ་རོལ་ཏུ་ཕྱིན་པ་རྣམ་པར་དག་པ་དང་། བརྩོན་འགྲུས་ཀྱི་ཕ་རོལ་ཏུ་ཕྱིན་པ་རྣམ་པར་དག་པ་དང་། བསམ་གཏན་གྱི་[70b.2]ཕ་རོལ་ཏུ་ཕྱིན་པ་རྣམ་པར་དག་པ་དང་། ཤེས་རབ་ཀྱི་ཕ་རོལ་ཏུ་ཕྱིན་པ་རྣམ་པར་དག་པ་ཡིན་ནོ། །</s>
  </p>
  <p id="392">
    <s id="392:1">གང་རྣམ་པར་དག་པ་དེ་ནི་ཡོངས་སུ་དག་པ་ཡིན་ནོ། །</s>
  </p>
  <p id="393">
    <s id="393:1">གང་ཡོངས་སུ་དག་པ་དེ་ནི་སྒོ་དྲི་མ་མེད་པ་ཉིད་ཡིན་ཏེ། </s>
  </p>
  <p id="394">
    <s id="394:1">སེམས་དེ་ནི་རང་བཞིན་གྱིས་འོད་གསལ་བ་རྟག་ཏུ་ཉོན་མོངས་[70b.3]པ་ཅན་མ་ཡིན་ནོ། །</s>
  </p>
  <p id="395">
    <s id="395:1">ཉེ་བའི་ཉོན་མོངས་པ་གསུམ་ནི་གློ་བུར་བ་ཡང་དག་པ་མ་ཡིན་པ་གསོབ་གསོག་ཡིན་ཏེ་ཡོད་པ་མ་ཡིན་ནོ། །</s>
  </p>
  <p id="396">
    <s id="396:1">སེམས་དེ་ནི་ཀུན་ནས་ཉོན་མོངས་པ་དང་འདྲེ་བ་ཡང་མ་ཡིན། </s>
  </p>
  <p id="397">
    <s id="397:1">རྣམ་པར་བྱང་བ་དང་འདྲེ་བ་ཡང་མ་ཡིན་ནོ། །</s>
  </p>
  <p id="398">
    <s id="398:1">དེ་ཅིའི་ཕྱིར་ཞེ་ན། སེམས་དེ་ནི་[70b.4]གཉིས་སུ་མེད་དེ་གཉིས་སུ་བྱར་མེད་དོ། །</s>
  </p>
  <p id="399">
    <s id="399:1">དེའི་རང་བཞིན་གང་ཡིན་པ་དེ་ནི་རྣམ་པར་དག་པའོ། །</s>
  </p>
  <p id="400">
    <s id="400:1">གང་གིས་དེ་ལྟར་ཤེས་པ་དེ་ནི་ཉོན་མོངས་པས་ཀུན་ནས་ཉོན་མོངས་པར་མི་འགྱུར་རོ། །སེམས་དེ་ནི་ནང་དང་ཕྱི་རོལ་དང་། གཉི་གའི་བར་དུ་ཀུན་ནས་ཉོན་མོངས་པར་མི་འགྱུར་ལ་[70b.5]དམིགས་སུ་མེད་དེ</s>
  </p>
  <p id="401">
    <s id="401:1">དམིགས་པ་དང་རྒྱུ་དང་རྐྱེན་ཚོགས་ནས་སེམས་སྐྱེ་བ་ནི་མ་གཏོགས་སོ། །</s>
  </p>
  <p id="402">
    <s id="402:1">འདི་ལ་སྐྱེ་བ་ཡང་ཡང་དག་པར་མི་སྣང་སྟེ། </s>
  </p>
  <p id="403">
    <s id="403:1">ཕྱོགས་བཅུར་ཡང་སེམས་ཀྱིས་སེམས་མི་ཤེས་སོ། །</s>
  </p>
  <p id="404">
    <s id="404:1">སེམས་ཀྱིས་སེམས་མི་མཐོང་ངོ་། །</s>
  </p>
  <p id="405">
    <s id="405:1">སེམས་དང་དམིགས་པ་འདྲེ་བ་ཡང་[70b.6]མ་ཡིན་ལ། དམིགས་པ་ཡང་སེམས་དང་འདྲེ་བ་མ་ཡིན་ནོ། །</s>
  </p>
  <p id="406">
    <s id="406:1">སེམས་ནི་རྒྱུ་དང་རྐྱེན་རྣམས་དང་ཀུན་ཏུ་སྦྱོར་བ་མ་ཡིན་ལ་རྒྱུ་དང་རྐྱེན་རྣམས་ཀྱང་སེམས་དང་ཀུན་ཏུ་སྦྱོར་བ་མ་ཡིན་ནོ། །</s>
  </p>
  <p id="407">
    <s id="407:1">ཆོས་ཐམས་ཅད་ནི་སེམས་ཙམ་སྟེ། </s>
  </p>
  <p id="408">
    <s id="408:1">སེམས་དང་མཚུངས་པར་ལྡན་པ་ཡིན་ནོ། །</s>
  </p>
  <p id="409">
    <s id="409:1">[70b.7]ཆོས་གང་དག་སེམས་དང་མཚུངས་པར་ལྡན་པ་དེ་དག་ཀྱང་ཕན་ཚུན་མི་ཤེས་མི་མཐོང་ན་གང་དག་སེམས་དང་མཚུངས་པར་མི་ལྡན་པ་དེ་དག་སྨོས་ཀྱང་ཅི་དགོས། </s>
  </p>
  <p id="410">
    <s id="410:1">དོན་དམ་པར་ནི་སེམས་དེ་གང་དང་ཡང་མཚུངས་པར་ལྡན་པ་ཡང་མེད། </s>
  </p>
  <p id="411">
    <s id="411:1">མཚུངས་པར་མི་ལྡན་པ་ཡང་མེད་དོ།</s>
  </p>
  <p id="412">
    <s id="412:1">[71a.1]དེ་ཅིའི་ཕྱིར་ཞེ་ན། </s>
  </p>
  <p id="413">
    <s id="413:1">ཆོས་འགའ་ཡང་ཆོས་གང་དང་ཡང་ལྡན་པའམ་མི་ལྡན་པ་མེད་དེ། </s>
  </p>
  <p id="414">
    <s id="414:1">ཆོས་ཐམས་ཅད་ནི་ངོ་བོ་ཉིད་ཀྱིས་རབ་ཏུ་ཞི་བ་ཡིན་ནོ། །</s>
  </p>
  <p id="415">
    <s id="415:1">ངོ་བོ་ཉིད་ནི་ལྡན་པ་ཡང་མ་ཡིན། </s>
  </p>
  <p id="416">
    <s id="416:1">མི་ལྡན་པ་ཡང་མ་ཡིན་ནོ། །</s>
  </p>
  <p id="417">
    <s id="417:1">ཆོས་རྣམས་ཀྱི་ངོ་བོ་ཉིད་གང་ཡིན་པ་དེ་[71a.2]ནི་རང་བཞིན་ཡིན་ནོ། །</s>
  </p>
  <p id="418">
    <s id="418:1">རང་བཞིན་གང་ཡིན་པ་དེ་ལ་ནི་ངོ་བོ་ཉིད་མེད་པའོ། །</s>
  </p>
  <p id="419">
    <s id="419:1">འོན་ཀྱང་བཤད་པ་བསྟན་པས་འདི་སྐད་དུ་ཆོས་ཐམས་ཅད་ནི་ངོ་བོ་ཉིད་དང་རང་བཞིན་དུ་གྱུར་པའོ་ཞེས་ཐ་སྙད་འདོགས་ཏེ། </s>
  </p>
  <p id="420">
    <s id="420:1">ཆོས་རྣམས་ལ་ནི་ངོ་བོ་ཉིད་དང་རང་བཞིན་མེད་དོ། །</s>
  </p>
  <p id="421">
    <s id="421:1">ཆོས་རྣམས་ཀྱི་རང་བཞིན་[71a.3]ནི་ངོ་བོ་ཉིད་མེད་ཅིང་སྟོང་པ་ཡིན་ནོ། །</s>
  </p>
  <p id="422">
    <s id="422:1">གང་ངོ་བོ་ཉིད་མེད་ཅིང་སྟོང་པ་དེ་ནི་མཚན་ཉིད་གཅིག་སྟེ། </s>
  </p>
  <p id="423">
    <s id="423:1">མཚན་ཉིད་མེད་པས་མཚན་ཉིད་རྣམ་པར་དག་པར་གྱུར་པ་ཡིན་པས་མཚན་ཉིད་ཀྱིས་ངོ་བོ་ཉིད་མེད་པའམ། སྟོང་པར་གདགས་པར་བྱ་བ་མ་ཡིན་ནོ། །</s>
  </p>
  <p id="424">
    <s id="424:1">མཚན་ཉིད་ཀྱིས་ངོ་བོ་ཉིད་[71a.4]མེད་པའམ། སྟོང་པར་གདགས་པར་བྱ་བ་མ་ཡིན་པ་ཇི་ལྟ་བ་དེ་བཞིན་དུ་ཆོས་ཐམས་ཅད་ཀྱང་མཚན་ཉིད་ཀྱིས་གདགས་པར་བྱ་བ་མ་ཡིན་ནོ། །</s>
  </p>
  <p id="425">
    <s id="425:1">ངོ་བོ་ཉིད་མེད་པ་དང་། སྟོང་པ་ཉིད་ལ་ནི། ཀུན་ནས་ཉོན་མོངས་པ་འམ། རྣམ་པར་བྱང་བར་འགྱུར་བ་མེད་དོ། །</s>
  </p>
  <p id="426">
    <s id="426:1">ཆོས་རྣམས་ཀྱི་[71a.5]རང་བཞིན་ནི་དེ་ལྟ་བུ་ཡིན་ཏེ། </s>
  </p>
  <p id="427">
    <s id="427:1">ཆོས་རྣམས་ཀྱི་རང་བཞིན་གང་ཡིན་པ་དེ་ནི་ཀུན་ནས་ཉོན་མོངས་པ་འམ། རྣམ་པར་བྱང་བར་མི་གནས། ཉེ་བར་མི་གནས། ཀུན་ཏུ་མི་གནས་སོ། །</s>
  </p>
  <p id="428">
    <s id="428:1">བཀོད་པ་མཐའ་ཡས་ཆོས་ཐམས་ཅད་མི་གནས། ཀུན་དུ་མི་གནས། རབ་ཏུ་མི་[71a.6]གནས་ན་སེམས་ཅན་དག་ཇི་ལྟར་ཀུན་ཏུ་རྨོངས་པར་འགྱུར། </s>
  </p>
  <p id="429">
    <s id="429:1">དེ་ལ་ཀུན་ཏུ་རྨོངས་པ་ཡོད་པ་མ་ཡིན་ན་ཀྱེ་མ་འཇིག་རྟེན་གནས་པ་ནི་ཡང་དག་པ་མ་ཡིན་པའི་ཀུན་ཏུ་རྨོངས་པས་ཀུན་ཏུ་རྨོངས་པར་གྱུར་པ་ལ་ལྟོས། </s>
  </p>
  <p id="430">
    <s id="430:1">ཀྱེ་མ་འཇིག་རྟེན་གནས་པ་འདི་ནི་ཀུན་ཏུ་རྨོངས་པའི་འཁོར་ལོ་ཡང་[71a.7]དག་པ་མ་ཡིན་པ་ལ་ཞུགས་ཀྱང་གང་དུ་ཡང་ཞུགས་པ་མེད་ལ། ཞུགས་པ་མེད་བཞིན་དུ་ནམ་མཁའི་འཆིང་བས་བཅིངས་པའོ། །</s>
  </p>
  <p id="431">
    <s id="431:1">ཀྱེ་མ་སེམས་ཅན་འདི་དག་ནི་ནམ་མཁའི་འཁོར་ལོ་ལ་ཀུན་ཏུ་ཞུགས་ཀྱང་ནམ་མཁའ་ལ་ནི་འཁོར་ལོར་གདགས་པ་ཡང་མེད་དོ། །</s>
  </p>
  <p id="432">
    <s id="432:1">ཀུན་ཏུ་རྨོངས་[71b.1]པ་ཆེན་པོས་ཀུན་ཏུ་རྨོངས་པར་གྱུར་ཀྱང་འདི་ལ་མ་རིག་པ་ཡང་མེད། </s>
  </p>
  <p id="433">
    <s id="433:1">ཀུན་ཏུ་རྨོངས་པ་ཡང་མེད་དོ། །</s>
  </p>
  <p id="434">
    <s id="434:1">བཀོད་པ་མཐའ་ཡས་སེམས་ཅན་རྣམས་མ་རིག་པའི་ལིང་ཏོག་དེས་ཆོས་འདི་དག་རབ་ཏུ་མི་ཤེས་མི་རྟོགས་ཤིང་རྩོད་པ་ལ་ཀུན་ཏུ་འཇུག་པ་ལ་ལྟོས། </s>
  </p>
  <p id="435">
    <s id="435:1">བཀོད་པ་མཐའ་ཡས་གང་[71b.2]སུ་དག་རྩོད་པ་ལ་ཀུན་ཏུ་ཞུགས་པ་དེ་དག་ནི་ཞུགས་པ་མེད་དེ་</s>
  </p>
  <p id="436">
    <s id="436:1">འདི་ལྟར་དེ་དག་ཀུན་ཏུ་རྨོངས་པས་མི་ཤེས་ཤིང་མ་མཐོང་བར་ཟད་དོ།། །</s>
  </p>
  <p id="437">
    <s id="437:1">གང་དག་ཀུན་ཏུ་མ་ཞུགས་པ་དེ་དག་ནི་རྣམ་པར་དག་པར་ཡང་མི་འགྱུར་ལ་དགེ་བའི་རྩ་བ་རྣམ་པར་དག་པ་ལ་ཞུགས་པ་ཡང་མ་ཡིན་ཏེ། </s>
  </p>
  <p id="438">
    <s id="438:1">དེའི་ཕྱིར་དེ་[71b.3]དག་ཀུན་ཏུ་མ་ཞུགས་པ་ཡིན་ནོ། །</s>
  </p>
  <p id="439">
    <s id="439:1">བཀོད་པ་མཐའ་ཡས་དེ་བཞིན་གཤེགས་པས་དགོངས་པ་བསྟན་པའི་རྣམ་གྲངས་ནི་ཁྱེད་ལྟ་བུ་ཡུན་རིང་པོ་ནས་དགེ་བའི་ཆོས་རྣམ་པར་དབེན་པ་ལ་སྤྱོད་སྤྱོད་པ་རྣམས་མ་གཏོགས་པ་གཞན་གྱིས་རྒྱས་པར་ཀུན་ཤེས་པ་མ་ཡིན་ནོ། །</s>
  </p>
  <p id="440">
    <s id="440:1">དེ་བཞིན་[71b.4]གཤེགས་པས་གང་དག་ཀུན་ཏུ་ཞུགས་པ་དེ་དག་ནི་རྣམ་པར་དག་པར་མི་འགྱུར་རོ་ཞེས་གསུངས་པ་གང་ལ་ཀུན་ཏུ་ཞུགས་པ་ཡིན་ཞེ་ན། </s>
  </p>
  <p id="441">
    <s id="441:1">མི་དགེ་བ་ལ་ཀུན་ཏུ་ཞུགས་པ་ཡིན་ནོ། །</s>
  </p>
  <p id="442">
    <s id="442:1">གང་ལ་མི་དགེ་བ་ཡོད་པ་དེ་ནི་ཡོད་པ་མ་ཡིན་ནོ། །</s>
  </p>
  <p id="443">
    <s id="443:1">གང་ཡོད་པ་མ་ཡིན་པ་དེ་ལ་ནི་ཀུན་ཏུ་ཞུགས་[71b.5]པའམ། ཀུན་ཏུ་མ་ཞུགས་པའི་རྣམ་གྲངས་སུ་འགྱུར་བ་མེད་དོ། །</s>
  </p>
  <p id="444">
    <s id="444:1">གང་དག་དགེ་བ་ལ་ཀུན་ཏུ་ཞུགས་པ་དེ་དག་ནི་རྣམ་གྲངས་སུ་གཏོགས་པ་ཡིན་ནོ། །</s>
  </p>
  <p id="445">
    <s id="445:1">གང་དག་རྣམ་གྲངས་སུ་གཏོགས་པ་དེ་དག་གིས་ནི་བསྟན་པ་ཁ་ན་མ་ཐོ་བ་མེད་པ་འདི་ཀུན་ཤེས་པར་འགྱུར་ཡང་དེ་དག་[71b.6]རྣམ་པར་དག་པར་ནི་མི་འགྱུར་ཏེ་</s>
  </p>
  <p id="446">
    <s id="446:1">དེ་ནི་གནས་མེད་དོ།། །།</s>
  </p>
</text>
